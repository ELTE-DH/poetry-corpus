A DUNA HÍDGYÁN 1799. ESZT. OKTOB. 2-DIKÁN

Szép reménységű csemeték, kis Imre,
S Vince! illyen nagy habokat nem érez
Völgyetek csendes vize, s nem borít el
Annyi hajókat.

“Ez borít?” sokszor, - de ne féllyetek tí;
Legnagyobb torkú hala sem szerezhet
Néktek ártalmat; veletek van őrző
Ráfael: úgy-e?

“Ott magát egy lúd mosogattya, s nem fél”:
“Hátha”...mond csaknem megijedve Imre;
“Nem tanúlt ő még soha félni”, erre
Vince felelte.

