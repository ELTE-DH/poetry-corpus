TOLNAI GRÓF FESTETICS GYÖRGYNEK

Minerva példás gyámola, Festetics!
Itt, hol Budának bércei fénylenek,
Elzengi Músám tisztelendő
Érdemidet magyar énekében.

Ne véld, hogy ezt a mostoha régiség
Irígy fogával megtöri; fennmarad,
És véle nagyságos nevednek
Híre kihat maradékainkra.

Amaz dücsőűlt Zrínyi; ki mennyei
Lantjával első nyert koszorút, midőn
Vitéz Nagyatyjának dicséri
Bajnoki tetteit, és halálát;

Avagy midőn bús versei kérlelik
Kedveltje szívét, s gyenge nyögései
Az érckeménységű leányzót,
Szép Violát szerelemre kísztik:

Amaz dücsőűlt Zrínyi megengedi,
Hogy énekeljen Gyöngyösi, hogy neve
Legyen, s borostyánt érdemeljen
Hunnia Szűzeitől fejére.

És íme harsány tárogatója zeng!
S ott a dücsőség temploma feltűnik,
Mint Trója Amfion hatalmas
Hangozatú citarája által.

Számodra tűnt fel Mars fia, nagy Kemény!
Menny bé, s letévén fegyveredet, Murány
Vár Asszonyával bírd örömmel
Fáradozásid örök jutalmát.

Sirjokba dőltek sok jeles emberek
Nevekkel együtt; mert csak azok, kiket
Megtisztel a virtust imádó
Músa dücső szava, nem halandók.

Oh! vajha lelkem, mint zajos Aufidus
Szülötte, túl a fellegek útain
Jutván, az égig felvihetnéd
Érdemit a Haza bölcs fiának!

Ki e magának bűnösen áldozó
Században a közjóra, irígykedést
Szerző dücsőséggel, ki tudja
Mérni, s pazarlani szép vagyonját!

Egyet magasztalt Álbula partjain
Hajdan virágzó Róma, kinek nemes
Sírját borostyánok kerítik,
S hamvai mirtusokat nevelnek.

De ím! megintvén jelt ada, s szóla is
A Músa: “Nem volt tenger az Álbula:
Szedd bé vitorláit hajódnak;
Festeticsünk Balatonja tenger.”

