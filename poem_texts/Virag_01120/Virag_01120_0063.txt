CSEHI JÓZSEFNEK (November 23-dikán 1799.)

A bus anyáktól átok alá vetett
Zászlója Mársnak hí, Csehi, tégedet:
Ah! a halálok közt reménylesz
Életet és diadalmi pályát?

Menj! légy szerencsés, oh Haza gyermeke!
Szedj a dücsőség nagy mezein nemes
Fejedre zöldellő borostyánt!
Tán valahára megént ölellek!

Mivel barátod szíve veled vagyon;
Ha verni fog majd; tudjad: azért adám
Én azt tenéked, hogy csak érted
Verjen: örül, ha tebenned élhet!

