GRÓF SZÉCHENYI FERENC ŐEXCELLENCIÁJÁNAK 1791. ESZT.

A csalárd szívű gonosz emberekbe
Öntsenek méltó remegést, ha útra
Mennek, a varjak, s huhogást süvöltő
Éjjeli baglyok.

Tégedet, tisztelt fia! s halhatatlan
Dísze Honnyunknak! vezet, és vezessen
Nápolyig, s hozzon kebelünkbe vissza,
Ráfael Angyal.

Menj szerencsésen! koronás Királyod,
S Nemzeted szívét viszed egy királyi
Ritka Felségnek, ki örömnapunkat
Látta, nevelte.

