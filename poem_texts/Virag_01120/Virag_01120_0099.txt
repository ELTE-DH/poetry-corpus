VÁLTOZÁS

Mit kételkedem? A Duna
Zug, s már visszafelé vette erőszakos
Utját: Pest-Buda! uj csudát,
Egy új szörnyeteget látni siessetek!
Oh sok károd után puhább
Nemzet! büszke magyar! hát nem okoskodol?
Hát mind, amire olly nemes
Bátorsággal ügyelt volt minapon heves
Lelked, már oda van? vitéz
Szkíták vére, mi csuf bőrbe pipeskedel!
Most tetszik ki, mi volt tüzed:
Játék volt, s valamint füst, elenyészett.
Méltóságod irígyei
Múlatták magokat, s gyermekiket veled.

Oh hát nem lehetünk soha
Jobbul? vesszetek el mostoha fajzatok! -
Ti késő onokák, miként
Fogtok sírni, midőn e szomorú időt
Majdan visszatekintitek
S a rátok kieredt rosszakat érzitek! -
Hív védőt amaz a dicső
Kincs, mellyet nem ezüst, sem nem arany szerez,
Félékeny puhaság között
Nem lelhet: sanyarú szívek, erős karok,
Bölcs ész, vérözön és halál
Által szoktak ezen jóra törekszeni
A kétes viadal helyén:
Szintolly sokba kerül védeni birtokát.
Ah bús Melpomeném! mitől
Tartasz? mondd ki - talán jó foganatja lesz
Mostanság, mikor égdegel
Szomszéd Ukalegon - hogy magyar a magyart!

