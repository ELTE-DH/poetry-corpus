Szeretnék mint hajdan égni

Szeretnék mint hajdan égni,
Ah! de nincs kiér’!
Hogyha így kell szomjan élni,
Életem mit ér?

Hol az édes kín?... Lezajlott.
Hol a szerelem?
Régi szempár, régi arczok
Árnya jár velem.

Óh! ha jönne még csak egyszer
Egy szelíd leány.
Nyájas arczczal, szerelemmel
Csábos ajakán.

E hideg szív melegétül
Fölengedne még.
Öleléstül, csók hevétül
Dala ömlenék.

Uj tavasznak, ifjuságnak
Napja sütne rám.
Csak már jönnél, várva várlak,
Megváltó leány!

