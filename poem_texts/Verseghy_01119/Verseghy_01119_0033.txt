A’ magyar Hazának anyai Szózattya

az ország’ napjára készűlő Magyarokhoz.

* * *

Gyermekeim! kiket a’ dühödő Márs zordon ölében
vérrel szoptatván, férfi-erőre nevelt.
(Mert tejem akkorban még nem vólt: méllyen aludtak
bőltseim a’ szomorú Semminek árva kezén):
Gyermekeim! közelít az idő, ide jertek ölembe:
végezzünk együtt bóldogodásom iránt.
Vajha kesergésem már egyszer végre találna!
Bóldog nyúgodalom! viszsza kerűlsz-e reám?
Ám én már, Fiaim! sok időtől fogva kesergek;
óh! e’ két ortzán nagy könyek’ árja le-folyt.
Még mikor Őseitek, kik nékem az életet adták,
szép Európának Népeit agyba-verék;
‘s ellenem ingerlvén a’ szomszéd Nemzetek’ íjját,
a’ romlást majd-nem gyenge fejemre hozák:
még, mikor a’ hintán, bé sem pólyázva, feküdtem,
már akkor bőven kezd vala folyni könyem.
Nem tudtam könyeimnek okát; tsak szívem akarta
titkon, hogy sírjak durva Nememnek ügyén.
A’ szomszéd fene Népek ugyan majd-szinte hasonló
veszteiket látták Márs’ dühödési miatt:
ám de, mihelyt még-is korosabb idejekre jutottak,
szögre akasztották a’ viadalmi tegezt;
‘s által-adák magokat Pállás’ karjára, ki őket
a’ boldogságnak bő kebelébe vivé.
Én pedig a’ hartznál egyebet mit láttam azóta,
hogy Nemem a’ gazdag Pannoni Főldre le-szállt?
Ültek ugyan TRÉSÁK, ültek MÁTYÁSOK-is ollykor
trónusomon, Pállás’ Magzati, tsendes Urak:
ám de miként rövid óra gyanánt el-enyészik az égő
nyári nap a’ Szeretők’ hév apolási között;
úgy ezen esztendők hamar el-szárnyaltak előllem,
és a’ régi keserv meg-meg alára tiport.
Gyermekeim magok egymás köztt több félre hasonlván,
szívemet egyszersmind több szakaszokra szelék.
Róka-lopódzással fene-ként bé-tsúsza közikbe
a’ hamis artzba takartt relligyiói dagály;
‘s költsönözött szép színek alatt egymásra huszítván
őket, szívemnek néki szögezte törét.
Óh Kupa! óh István! el nem fajzottanak ebben,
(vajha ne vólna való!) tőlletek a’ Magyarok.
Még most-is ... De mit újjítom fájdalmimat illyen
emlegetésekkel? Nézz ide! nyitva sebem.

Nyitva sebem, ‘s kezetekből vár, óh Népem’ Atyáji!
kellemes írt, avvagy mélly gyökerére katzort.
Tí magatok tudgyátok ismént, melly durva szabások
állnak Törvényűnk’ szent nevezettye alatt:
melly bal itéleteket rakogat vállára Nemünknek
a’ tsak azért kedves, mert ezer-évi, szokás.

(Óh örök Ész! óh emberi Jus! menny-béli piomja
minden igaz jónak! melly fene sorsra jutál?
A’ babonák, a’ bőltstelen ész, ‘s a’ zordon erőszak
minden Nemzetnél mennyire hátra vetett?)
Mind ezeket, Fiaim! józan szalutoknak ajánlom,
úgymint mélly nyavalyám egy veszedelmes okát.
A’ győtény a’ búza-kalászt nem ereszti magosra,
‘s a’ gyomos ágyakban gyáva vetényke terem.
Úgy bár-melly Nemzet, ha gyomos Törvénnye, nagyobbra
nem serdűlhetvén, törpe Nemetske marad.

«Ám de nagy Ősinktől származtanak úgy-e szabásink?
(Így felel egynémelly) ‘s régi kötések ezek?
Nem nyesegetni tehát, hanem eggyig nagyra betsűlni?
‘s védeni, a’ míg él, tartozik, a’ ki Magyar.»

Mond kérlek, mik voltak imént e’ régi Atyájid?
Mint te vagy, olly nyomorúltt emberek, úgy-e bizony?
Mondgy azutánn embert, kibe, míg él, bé ne lopódzzon
vagy gonosz indúlat, vagy konok elme-homály?
A’ mi korosb, okosabb: Eleinktől fogva Világunk
éven-ként vénűlt, ‘s évei-képpen okúlt.
Bőlts Pállás Európában tudományi hatalmát
nyoltz-száz évek alatt nem de magosra vivé?
‘S vélle az országló, ‘s a’ törvény-béli tudósság
nem de azonképpen tellyes erőre jutott?
E’ tudományoktól kell annak kérni tanátsot,
a’ ki az országló székre le-ülni akar.
Oktalan állatokat szoktunk hódítni szokással; 
egy bizonyos jelt adsz; ‘s meg-teszi, a’ mit akarsz.
Észszel, okossággal kell kormányozni az Embert,
a’ kibe a’ fő ÉSZ’ része rekesztve vagyon.
Őseitek, Fiaim! nem mint Despóta-királyok
írták a’ Törvényt, melly Fiaikra maradt.
Ezt néktek, kik az ő született Örökössei vagytok,
a’ mikoron szükség, fontra idézni szabad.
A’ törvény-szerző hatalom Tí közttetek, és a’
választott Fő köztt nem de fel-osztva vagyon?
A’ Törvény’ Fejedelmi tehát, ‘s nem Rabjai vagytok,
‘s jobbító kezetek’ nem köti hátra bilints.

Eggy-általlyában, ha tanátsot tartotok eggyütt:
édes Anyátoknak bóldogodása felől;
óh! a’ Többségnek szava Títeket el ne ragadgyon,
‘s a’ mit mond, józan fontra vegyétek előbb.
A’ jót és az igazt a’ kissebb Résznek ölébe,
mert ez leg-biztosb fok-helye, rejti az Ész.
Szóllyon bár, ki akar; vagyon a’ szóllásra hatalma;
ám de beszédgyének tudgya-is adni okát.
A’ ki tsak önn tetszése szerínt ki-rikóltya szabásit,
tsúf Despóta leg-ott’ a’ neve, hogy-ha Király.
Hát a’ Gyűlésben mi egyébnek tartsuk az ollyant,
a’ ki tsak a’ kéjhez szabja dörögve szavát?
A’ perek írásban folynak, ‘s egy kisded okotska
sok bíró-végzést hoszszas időkre halaszt;
és az egész Nemzetnek ügyét rövid íge szakaszsza
végbe? okok nélkűl? ‘s kurta időtske alatt?
Anglia Országban két ellen-félre van oszttva
a’ Nemzet, mikoron végzi tulajdon ügyét:
nem gyűlölségből, hanem a’ nyomozásnak okáért,
melly az igazságnak méllyire hatni szokott.
Bőltseik-is vagynak, kik nyilván ‘s tellyes okokkal
szóllyanak a’ tárgyról, melly meg-itélni-való.
Nem köteles kiki, sőt ollykor nem képpes-is arra,
hogy Pállás aszszony’ keblibe vesse magát:
hogy-ha tehát még-is bíró-szót ejteni kíván
a’ Bőltsességnek jó reguláji szerínt;
hallya-meg olly Bőltsnek, sőt önnként kérje, tanátssát
a’ ki az országlás’ méllyire látni tanúlt.
Így azutánn szedgyétek elő mind, a’ mi az Ország’
bóldogságának főbb akadállya lehet:
‘s nem magatok’, hanem a’ Nemzet’ hasznára tekéntvén,
nyessetek-el mindent, a’ mi le nyomja fejét.

A’ nevelést ne tsak egy Rendnek vállára tegyétek:
ez már sok Kormányt öszve, meg’ öszve-zavart.
Egynek itéleteit különösb erköltsivel eggyütt
bé-szürtsölgetvén a’ fiatalka sereg,
minden egyéb Rendnek gyarapíttására idétlen,
‘s az marad, a’ mi az ő Fel-nevelője vala.
Nem nevel ám a’ gyáva potzik soha szíves oroszlányt,
sem dolgos hangyát a’ tserebűli csoport.

A’ tudományoknak bő kéz kell, ‘s elme-szabadság:
e’ kettő nélkűl sínlenek a’ nagy Eszek.
A’ kiket a’ szükség szomorú gondokba le-süllyeszt,
nem visznek Músák’ tiszteletére teményt.
A’ ki pedig, mihelyest jobban gondolkodik, és ír,
mint a’ kába Tsoport, érzi nyomatni magát;
‘s láttya le-írtt okait nem tzáfoltatni okokkal,
sőt az igazságért vasra veretni kezét;
láttya szelíd tollát idomatlan görtsösök által,
‘s tollával hat-száz részre töretni fejét;
láttya jutalma gyanánt agyon-üldöztetni személlyét
eggy alatson-szívű Nyáj’ fene kéjje szerínt:
‘s közre-adott írási helyett motsok-emberek által
trágár nyelveiken vízre vitetni nevét;
óh! ez az írástól bútsút fog venni leg-ottan,
‘s egy holtig-tsendes szögbe rekeszti magát;
honnan az ész nélkűl pösögő hebehurgya Világra,
míg önnön szívét jobbra taníttya, nevet.
Hogy-ha tehát Pállásnak örök hajlékot akartok
szerzeni mellyemben, óh diadalmas Atyák!
és az igaz tudományt maradandó lábra segéllvén
a’ komor elme-homály’ képtelen álma helyett,
a’ sikeres Bőltseknek eszesb apolásai által
jobbnak akarjátok tenni Anyátok’ ügyét:
óh! e’ két akadályt vessétek félre! szabadság
és bőség nélkűl sínlenek a’ nagy Eszek.

A’ kalmárságnak nem akarván látni divattyát
a’ Magyar, önn-képpen durva veszélybe siet.
Fürge zsidók ‘s Rátzok, kiket ő e’ végre ki-táplál,
‘s kiknek egész pénzét tsalfa zsebökbe tömi.
A’ manufactúrák ‘s a’ mesterségek azonképp’
mind alatson munkák a’ Magyar’ íze szerínt:
‘s míg idegen kéztől szép fínomságra vitetnek,
jól meg-adóztattyák a’ haza-béli Nemest.
A’ Nemesnek, Fiaim! kiknek vagy nintsen üléssök,
vagy kiket a’ bal-eset mostoha sorsra vetett,
m’ért ne lehetnének Kalmárok ‘s Mesterek? Avvagy
jobb-e talán nékik tengeni gondok alatt?
Tí azutánn, Papi fő Rendek, szentséges Atyájim!
kiktől függni tudom gyászos ügyemnek okát:

Tí leg-jobb kenetet nyújthattok régi sebemre,
melly engem’ végső omladozásra vihet.
Rajtatok áll, hogy az al Papság hívséggel, adóval
ellenem egy külső félre ne tsapja magát;
hogy babonás leleménnyeivel több részre ne oszsza
eggy ágyból eredett Gyermekeimnek eszét;
‘s hogy polgárt-képző sikeres jóságra taníttsa
népemet a’ Remeték agy-szüleménnye helyett:
és hogy azok, kik kellemetes szugolyokba tsatán-ként
el-bújván, magokat tsúf heverésre vetik,
el-ne vegyék a’ bért motskos fortéllyaik által
a’ munkálódó lelki Vezérek előll.

Tí magatok, tudván, mit itél, ‘s mit hírdet irígyűl
a’ papi szent Rendről a’ mai tsalfa Világ;
mintha, miként hajdan szomorú dühödésre vezette
több Országokban a’ fene póri Tsatát,
úgy most-is tsak az ő titkos fúvásai hoznák
lángba Világunknak majd valamennyi szögét;
Tí magatok, szentséges Atyák! vessétek el önn-ként
a’ súlyt, melly nem-szent tiszt-viselésre tsatol.
Óh! ne avassátok magatok’ polgári ügyekbe,
mellyek híreteket durva veszélybe vetik.
Vaj! mi nem alkalmas Mennynek bérére az ollyan,
a’ ki ekére kezét fel-teszi, ‘s viszsza-teként!
Sőt, ki az Istennek szolgálattyára szegődött,
hogy-ha igaz Bajnok, futtya Világnak ügyit.

Nem többet, Fiaim! Magatok tudgyátok eléggé,
bús ügyemet, valamint senyvedezésem’ okát.
Hogy-ha szünet nélkűl egy kórból másba vetődtem
orvosló Eleink’ régi szabási alatt;
Óh! jele, hogy gyökerét nem tudták durva sebemnek,
‘s így ki sem irthatták bágyadozásom okát.
Most hát, Gyermekeim! szedgyétek-el a’ mi Anyátok’
bóldogságának főbb akadállya vala;
‘s nem magatok’, hanem a’ Nemzet’ hasznára tekéntvén,
nyessetek-el mindent, a’ mi le-nyomta fejét.

(1790.)

