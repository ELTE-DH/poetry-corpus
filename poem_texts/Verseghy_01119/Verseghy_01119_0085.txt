Szentjóbi Szabó László’ halálára.

Legszebb korában hát csak elaszhatott
híres Biharnak drága tenyészete,
elköltözött az Alkotónak
szent kebelébe Szabó barátunk!

Tsendes könyek köztt képzelem untalan’
mikint ohajtá: hogy remegő kezét
búcsúzva még egyszer tehesse
holta előtt szeretett kezünkbe.

De börtönyinknek durva rekesszei,
mellyek szegénytől elkülönöztenek,
nem engedék meg, hogy halandó
karjainak jeleit vehessük.

Tornyos Lienznek kőfalas udvara,
hol véle eggyütt a’ komor éjszakát
reménnyel áltató beszédnek
váltogatási között kiültem!

Benned szögeztem visszölelési köztt
lassú halállal tellyes ajakira
vég csókomat. Tebenned élt még
énnekem, alkonyodó barátom!

Nem látta többé városodonn kivül
érette váltig csüggedező szemem,
csak bús nyögése tűnt be hozzám
rejteke’ réseiből koronkint.

Ti, kik rekeszben tűrtök az Inn felett,
indullyatok meg társotok’ alkonyán,
sirassuk eggyütt, kik köz okból
mennyei szíve miatt szerettünk.

‘S ha majd az enyhültt sors’ könyörűlete
megnyittya egyszer dupla vasajtajit
szűk tömlöczinknek, hogy hazánkba
hempelyedő vizeken lefollyunk,

menjünk el eggyütt szent maradékihoz,
‘s öntsük ki sírjánn tiszta dicséretit,
könyzáporinkkal megjegyezvén
hantföldelét elaludtt öcsénknek.

Ő majd lebegvén arczulatink között,
nedves szemünköt nyögve törülgeti,
‘s érette sínlő szíveinket
mennyei csendgyeivel megáldgya.

De ti, Tirolnak jámbor öregjei!
e’ néki szenteltt földre ne lépjetek,
hanem, ha néma tisztelettel
mint örökös siralom’ helyére!

Az nyugszik ebben, kit tudománnyai
jónak, nemesnek szíve, szerelmei
szelídnek, ah boldogtalannak,
tett egyedűl az agyas Szerencse!

(1795.)

