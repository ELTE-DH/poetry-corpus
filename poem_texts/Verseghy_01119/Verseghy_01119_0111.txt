A’ korosabb Szépség.

Szép a’ friss napnak új orczája,
midőn földünkre hő fáklyája
ébresztő súgárt öntöget;
de kedvesb nékem tündöklése,
mikor délesti csüggedése
bűbájos álmot hinteget.

Tüzes szerelme a’ lánykának,
friss rósaszíne orczájának
fellobbanthattya véremet;
de olly asszonynak szívessége,
kit megfurcsított érettsége,
bájollya meg csak szívemet.

Amaz világos ingerekkel
mint győzhetetlen fegyverekkel
vígattya édes harczait;
‘s már ezt bódítván pillogással,
már azt eggy csalfa sóhajtással,
kénnyére gyötri rabjait.

De a’ korosbnak langy szemébűl
orozva üt ki, mint lessébűl,
‘s vigyázva győzget ingere;
‘s ah! melly hűséggel ápolgattya,
melly szívességgel gyámolgattya,
kit meghódított fegyvere.

Nem néz ő engem’ prédájának,
sem kényhűvítő laptájának;
menyország tőlle csüggenem.
Ő nékem minden súllyaimban
szintúgy mint boldog óráimban
barátném, hűvem, mindenem.

(1806.)

