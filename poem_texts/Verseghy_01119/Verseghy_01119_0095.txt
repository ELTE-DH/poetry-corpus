Gróf Szápáry János neve’ napjára.

Mennybűl leszállott Harmonía!
mondgy kéjjel tellyes hangokot
‘s kövesd a’ kívánságokot,
mellyekkel Istent szívünk víjja,
hogy rá terjesztvén óvó szárnyait,
Urunknak boldogítsa napjait.

Tetézve mindenféle áldásokkal,
szelíden follyon életed,
hogy gyámolát állandó dallásokkal
zenghesse Benned Nemzeted.
Örömmel nézhesd Gyermekednek
virágra nyíló bájjait,
örömmel Benne életednek
újjúló boldogságait.

(1805.)

