A’ rossz szívű Bölcsek.

Kik sem fejeknek dőre homállyait
a’ bölcs világnak szép leleményivel
fel nem derítik, sem goromba
szíveiket nemes érzeménnyel
meg nem javíttyák, nemde az oktalan
baromcsatákkal tartani látszanak,
mellyek szelídebb sorsra vágyni
vagy bajokot szemesen kerülni
nem képesek? Fél emberi szíveket
a’ bölcs örömnek bájja nem illeti.
A’ merre tetszik, hajtya őköt
a’ susogó hitetés, az ösztön,
mint a’ szelecskék a’ hamar engedő
nádat, vagy a’ vad gőblyököt eggy picziny
bojtárnak éles füttyenése.
Tik pedig, óh sanyarú vitákra
kitett Szelídek! kikben az emberi
felséghez illő, dücstelen, eggyügyű
erkölcsöt a’ vásott Gonosznak
rettenetes dühödési ellen
előre látó elme, tapasztalás,
jobb könyveinknek néma tanáccsai
nem védgetik, jaj! melly siralmas
sorsotok a’ kitanúltt latorral
rakott világnak nyomtalan úttyainn,
mellyekre jámbor nyájatok elkerűl
a’ széles ösvénybűl, hol egymást
döfdösik, űzögetik, tapodgyák
a’ sok tolongók! Hasztalan’ őrzitek
a’ tolvajoktúl kincseteket. Szemes
fortéllyok át tud hatni hozzá,
bár ha ki tértek is úttyaikbúl,
a’ legsetétebb szikla falak közé!
Sok szép ürüggyel kérlelik eggykorig
erkölcsötöknek szent negédgyét,
‘s hogyha goromba köcsögtetések
kívántt figyelmet nem lel előttetek,
mindaddig űznek, még vagy elállotok
a’ jámboroktúl, vagy kegyetlen
ostorozássok alól kihaltok.
Ők öszvegyűjtvén dúzs hagyományibúl
az ó világnak, drága szerek gyanánt,
a’ csalfa mérget, melly az embert
emberek ellen irígy dühökre
noszíttya, ‘s a’ most számosan élledő
bölcseknek éles könyveibűl csak azt
szedvén ki, mint mester találmányt,
a’ mi az észt nagyon is kinyitván,
a’ durva szívet jóra hevíteni
nem tudgya; büszkén megvetik érdemes
munkáit a’ jámbor Tudósnak,
a’ ki az embereket sekélyebb
mondások által jóra vezetgeti;
hiú dücsőköt, nyalka jutalmakot
kívánnak a’ megcsalt Nagyoktúl,
kiknek üres ragyogást szereznek;
‘s még vak csudálást szülni ohajtanak
a’ köz seregben, mellynek üres fejét
otromba gúnyokkal gyalázzák,
addig az ügytelenebb Tudóskát,
ki életével csúf viseléseket
dorgálni látszik, vélek üvíteni,
vagy szertelen kínszenvedések köztt
sírba hanyatlani kényszerítik.
Jó szívet és észt adgy nekem Istenem!
De hogyha e’ két mennyei dísz közűl
meg kell tagadnod tőllem eggyet,
a’ ragyogó tudományt tagadd meg,
‘s adgy tiszta szívet. Képed az eggyügyű
lélek, ha tűr is. Szörnyet az emberi
nemzetben a’ Bölcs, hogyha tündér
fénnye az embereket vakíttya.

(1806.)

