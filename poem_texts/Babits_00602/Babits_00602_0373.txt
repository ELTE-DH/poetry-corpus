[Szegény különc poéta...]

Szegény különc poéta
jobb lesz hallgatni néked
rosszat fogott a kréta,
sok a rovás
s bár egy dalod se talmi
s ez álmokat, regéket
egyszer el kell dalolni:
dalolja más!
Ha tűn az emberöltő
lantomat örökölje
egy más, valódi költő
ki jönni fog,
uj húrokat, keményen
ver majd az ércöbölre
ugy üti bús-kevélyen
de nem nyafog.
Lelkében mint a tenger
forrnak uj képek, álmok
szivében igaz ember
igaz magyar
rebbenve majd a fénytől
hunyja szemét az álnok
de láncot tép s előtör
ki mer s akar!

1905 vége előtt

