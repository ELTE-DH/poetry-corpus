Három töredék

I.

Az Egy szerencsétlen ifjú sírjánál első strófája egy teljesebb
                kéziraton a következő nagyobb töredék második strófája:

És megnyitá!... Ne sírj, ó szűz!
Szüntesd szemednek záporát.
Ne háborítsd, ó drága szűz,
Barátom nyúgovó porát!

Őnéki megnyitotta már
Révét a jóltevő halál:
A mí hajónk habok közt jár,
S nem tudjuk, partot hol talál!

És most azért sohajtanak
Ott szenvedő barátjai:
Hogy együtt nyúgodhassanak
Hamar mindnyájok hamvai.

Letette minden terheit,
Nem csüggnek láncok karjain;
Nem várja Bécs kegyelmeit -
Az ég segíte kínjain.

Megesküdt ellenséginek
Nem érzi már irígy dühét
S hatalmas üldözőinek
Mosolygva nézi mennykövét.

II.

Egy másik lapon:

De szűnjenek már jajjaink,
Ne háborítsuk hűlt porát,
Ne vádolják panasszaink
A minden élet eggy urát.

Elűzi majd a jobb idő
Ügyünk setét homályait,
Kifejti s délre hozza ő
Sok szenvedésünk titkait.

III.

Az Egy szerencsétlen ifjú sírjánál második strófája egy kéziraton így folytatódik:

Hazámnak egy jobb gyermeke
Fekszik hazátok széliben,
De hangzik most is éneke
A nagy Dunának mentiben.

Nyúgodjanak bár hamvai
E messze tartományokon,
Él híre polgártársai
Emlékezet-táblájokon.

Nevének fénye, míg Bihar
Fennáll, homályba nem menend;
Ragyogni fog, míg a magyar
Magyar s szabad polgár leend.

(1795)

