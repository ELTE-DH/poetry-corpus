Verseghy Ferenchez

Te, kit legrégibb híveim
Között leghívebbnek lelek,
S mint boldogabb esztendeim
Társát, szeretve tisztelek;

Ki hogy hűségem karjain
Karunkba béavatkozál,
S velem hazánk oltárain
Főbusnak eggyütt áldozál,

Ha hív öledbe rakhatám
Szándékim édes titkait,
Enyhülve s bátran járhatám
Pályám veszélyes útjait.

De, hogy hazád s barátidért
Öcsénkkel meg feltámadál,
Éltemnek már enyészni tért
Kedvéhez új reményt adál,

Sőt megtartván vad mostohánk,
A Sors, az volt tán egy oka,
Hogy el ne veszne még hazánk
Több kínra szánt két bajnoka.

- - - - - - - - - - - - - - - -
Üldöztetik szünetlenül;
Mert Tullius pallosra jut,
S Neró királyi székben ül.

(1795)

