Háromnapos csodák

Gróf Bethlen Györgynének

Nekem talán így kellene:
Csak vándorolni a világon át,
És nem maradni egy helyütt sehol
Három napnál tovább.

Három nap mulva nagy fekete mozdonyt
Fogni kettőt is vonatom elé,
Füttyenteni, amikor üt az óra,
S nem nézni akkor visszafelé.

Nekem talán így kellene:
Csak vándorolni a világon át, -
Mert harmadnapra megfakulnak,
Meghalnak körülöttem a csodák.

Ha menni tudnék, menni idejében,
Idejekorán szállni új vonatra:
A csodák talán csodák maradnának,
Nem halnának meg harmadnapra!

