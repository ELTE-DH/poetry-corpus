EL AKAROK ÉGNI

El akarok égni,
Magasba lobbanni;
Magamat még élve
Az égbe ragadni.

Át akarok halni
Magasabb életbe,
Lángolni akarok
Az örök tüzekbe.

El akarok égni
Gyors, emésztő kéjjel,
S összeölelkezni
A szép istenséggel.

Arcán ittasodni,
Szép ölébe hullni,
Tündöklő keblére
Akarok borulni.

Mindenné omolni,
Semmiségbe dűlni,
Szét akarok esni
S megint összegyülni.

Örökké hamvadni
És örökké égni,
Haldoklani folyvást,
S mindörökké élni!

[1893. július 27.]

