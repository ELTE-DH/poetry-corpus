[A szolgák bérét kifizetjük...]

A szolgák bérét kifizetjük
és elbocsátjuk őket.
Pajtákból a lovakat, ólakból az ökröket
kitereljük a szabad mezőkre.
Kedvenc kicsi kutyánkat, a Bundust
a szomszédéknak adjuk.
A könyveket és fényképeket,
írásokat, leveleket
egyenként a kemencébe hányjuk –
Aztán keresztet vetünk
s mellretett kézzel, csukott szemekkel
lefekszünk az ágyba.

