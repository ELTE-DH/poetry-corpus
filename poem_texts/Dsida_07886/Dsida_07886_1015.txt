Éj

Jaj, ne suttogjak fölösleges szót
ebben a titokillatú éjben.

Könnyű, átlátszó sejtelmek szállnak
az egyik jegenyétől a másikig.

Egy leány a tóba lép: meztelen
combján csurran a holdfény.

Micsoda kinyújtózott, kék villogású
gyönyörű tó vagyok!

Közelről távolba húzódik,
távolról közelbe húzódik a sóhaj.

S ájultan fürdetem, locsolom,
ringatom a belémhullott világot.

1929. május 25.

