[Összesimul sok szelíd állat...]

Összesimul sok szelíd állat
s a fent sugárzó aranytálat
nézi, csodálja.

Viharfacsart fatönk kerül
lábam elé és sír belül
egy kicsi angyal.

Leányok halk, szerelmes
alkonyi szava repdes
körbe az erdőn.

Az első kék csillag az égen
s haló láng a pincefenéken
meglelik egymást.

Minden zaj és madár elül
s elalszik csöndesen belül,
a kicsi angyal.

