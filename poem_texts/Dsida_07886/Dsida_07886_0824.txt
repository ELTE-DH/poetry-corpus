Várakozás

Nap-csóktól égő homokos partok közt
csobog a víz –
– A gondolatom tovavisz.

Távolabb sötét tölgyfa koszorú...
– Lelkem egyszerre
víg és szomorú...

Körülívelnek sötétkék hegyek
– Lábam a kőben meg-megbotlik,
lassan megyek.

Miért előttem annyi gát?
– két kis szamár megy
és húz egy taligát.

A tespedt órák lomha sulya
vállamon hever, –
– Ha ketten viszik, könnyebb a teher:

így volt az mindig: embernek szamárnak!
– Kicsike, olyan egyedül vagyok,
Kicsike, – várlak!

1925. április 3.

