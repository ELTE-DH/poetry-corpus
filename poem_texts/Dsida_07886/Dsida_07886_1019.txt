A régi ház

A ház árnyékba guggolt.
Előtte ócska kút volt,

A kút mögött kopott fal
és bokrok zöld bogyókkal.

Oldalt elrejtve, anda,
futókás kis veranda,

homály és gyönge lombszag:
békésemlékű korszak.

Estente állt a lámpa,
kormozva szállt a lángja

s a mintásan kifestett
falon nagy árnya tespedt.

Hímzés volt s ritka, vékony
csipke a kanapékon,

fölöttük sorban álltak
ómajolika-tálak,

levendulás zugokba
emlék fakadt buzogva.

Különben semmi hírt, jelt
nem adott, csak ha cirpelt

a tücsök s régi bútól
reccsent a régi bútor.

Derengő korareggel
nyikorgó kerekekkel

egy-egy szekér dübörgött
s az ablaktábla zörgött...

Ilyenkor lopva támadt
valami ódon bánat

és a bölcsőben nagyanyám
ringatta az anyámat.

1929. szeptember

