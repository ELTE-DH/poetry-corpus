A vén kapus

Ősi klastrom, esti klastrom, szürke vén ház ködvilágban,
vén tetője, boltozatja holt mesékbe tántorog:
Csupa furcsa bűv-imádság, halk keringés kacsalábon,
bús babonák bujtatója: lelkem ősi klastroma.

Szerzeteshad zsong zsolozsmát mélykongású szellemórán.
Holtak ők már, nincs húsuk se, zörg a csontjuk és sötét
gödreiből holt szemüknek zöldeslángú tűz lobog ki...
Fent a tornyon kong az óra és rikolt a szélkakas.

Hosszú néma folyosókon sűrű-sűrű vak sötétség,
sorban álmos, pántos ajtók, mindegyiken zár, lakat.
Ablak-aljban, fordulóban, repedésben, kulcslyuk-likban
fülledt tömjén súlya tesped, ezredévre megrekedt.

Kulcscsomóval csetlek-botlok itt e szörnyű éjszakában,
minden ajtót sorrazárok: én vagyok a vén kapus.
Megvénültem hetven évvel, leng szakállam lobogója,
hív a forgás, hív az éjjel, hív a mese, hív a köd.

Felfigyelve körbe nézek. Valahonnan lárma csap ki,
félre-zugban, nyirkos útban még világló cella néz,
vad röhejjel énekelnek, kártya perdül, pénz csörömpöl;
sok-sok ördög játszik ott lenn. Tárva-nyitva ajtajuk.

Jaj, becsukjam, merjem ezt én? Észrevesznek, rámmorognak,
felröhögnek, úgy kínálnak asztaluknál lakomát.
Reng szívemben szörnyű félés. Becsapom a pántos ajtót,
döngve csattan, zárja kattan: minden ajtó csukva már.

Lárma elhal, boltívek közt csendfolyónak habja fodroz,
hűlt verejték hull le rólam, köd borít be, tejfehér – –
Hirtelen csak újra zaj döng, nagy kapuhoz nyitni hívnak:
lila fényben lángolón az Isten áll a ház előtt.

