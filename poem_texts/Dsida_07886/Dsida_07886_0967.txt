Vízió

Reám freccsent az alkonyi nap vére,
hogy kihajoltam lelkem peremére.

Úgy nézek lelked szép sziklafokára,
mit körülporoz bíborszinű pára.

Ajkam kiserked... szomjasan a láztól –
Te szomorúan, halkan citerázol.

Különben csönd van – jön a titkok éje...
Ez borzongás – ez Loreley meséje.

Rohannék, szállnék, – nem, de mégse, mégse!
Elfog a csúcsok bágyadt szédülése.

Szakadék réme annyi, jaj, de annyi!
Álmom, ne engedj mélységbe zuhanni!

Sivító szélvész fürteidbe gázol
és szomorúan, halkan citerázol.

Szatmár, 1926. március

