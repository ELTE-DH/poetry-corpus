Szembe jöttünk

Vers, mely szebb történelem minden történelemnél

Gyönyörű volt:
Énvelem jött a Szomorúság
és Teveled a Hold.

A magány néha nagyon éget –
Neked az új Hold susogott
szelíd meséket.

Én alig mentem.
Könnyetcsordító halk szavakkal
a Szomorúság tartott engem.

Az éjnek peremén
láttalak akkor – szembe jöttünk –
Egymásra néztünk: Te, meg én.

Titkok gitárja
drága ütemű muzsikáját
selymesen, puhán mind kitárta.

Gyönyörű volt:
S megértőn, lassan tovalebbent
a Szomorúság, meg a Hold...

Szatmár, 1926. február

