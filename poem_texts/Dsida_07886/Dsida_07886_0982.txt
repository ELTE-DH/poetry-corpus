Ősz hercege

Az Ősz hercege vagyok én.
Nagyapáim fekete üstöke
nálam szőkére sápadt
és mennydörgős káromkodásuk
csak halkított remény.
Az Ősz hercege vagyok én.

Felhős-borús égszín szememből
őszi eső pereg –
országom furcsa-szép Ködország
s parancsszavamra glédát állnak
a zörgőcsontú őszi levelek.

Pedig valaha mondták rólam,
hogy arany-nyilak hullnak rám a napból,
s szikrázó hősi vértek:
Vitézi régi szép napok
nyarat ígértek.

De most: sugárzó tiszta égbolt
fénytitkát meg nem fejtem soha már
és idegenül csörtet el előttem
a hétmagyaros büszke úr:
a Nyár.

Szatmárhegy, 1926. július

