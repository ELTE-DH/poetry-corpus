Bal-láb jobb-láb

Egyhangú menetelés közben.

Bal-láb, jobb-láb
Bal-láb, jobb-láb – – –
Napot az idő napra hordhat,
de mégis áll a nagy gyakorlat,
s életünk fáradt, száz nyűgével
menni kell mindig: nappal, éjjel! –

Bal-láb, jobb-láb,
Bal-láb, jobb-láb –
Malmát az idő egyre hajtja,
és úgy hasonlít minden napja,
mint egyik láb a másikához –
Van, aki sír, van, aki átkoz...

Bal-láb, jobb-láb,
Bal-láb, jobb-láb –
Unalmas nóta, jaj, be ódon,
de nem sírok és átkozódom,
csak hajtogatom megadással,
tikkadó, konok akarással:

Bal-láb, jobb-láb,
Bal-láb, jobb-láb...

1924. augusztus 20.

