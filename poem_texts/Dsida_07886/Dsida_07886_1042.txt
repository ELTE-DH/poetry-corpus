[A fák keresztbe nyugvó...]

A fák keresztbe nyugvó
árnyékai mélyen árkolódnak az út
porába, olyan feketék. Mindennek
tiszta, éles körvonala van, én is
tisztán látok mindent ami
körülvesz, sehol köd, sehol
borzongó szürkület. És mégis
rettenetes ez a józanság. Iszonyú
csalhatatlansággal látom, hogy
akármerre indulok a láthatár
mindenütt elébem göngyölődik,
irdatlan sötét fallá merevül.
Délre, északra, nyugatra, keletre.
Csak felül marad, a sziklák
tetején egy tenyérnyi folt,
az az ég, az a mennyország.
És az árnyékok feketék.

