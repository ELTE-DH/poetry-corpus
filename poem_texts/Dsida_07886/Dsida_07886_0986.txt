Rakéta

Röppenj az égre, fényrakéta,
tűzijáték ünnepesten!
Kiáltsd és fütyöld sisteregve:
a magasságot, ezt kerestem!

Fürdesz az álmok tengerében,
csillagot szórsz az éjbe szét
s tán egy kislány is rádfelejti
melegmélységű kék szemét.

Kis tenyerével tapsikolva
nagy örömében felsikolt –
s magadban te is felkiálthatsz:
Gyönyörű volt! Gyönyörű volt!

Aztán széthullasz nyomorultul
sötét felejtés-hant alatt –
De minden gyötrelmet megér
egy sziporkázó, lángfehér,
tékozlóan-szép pillanat.

Szatmár, 1926. augusztus

