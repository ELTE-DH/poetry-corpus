Új nap született

Fáradtan fürdünk
ólmos tengerekben.
Gyertyát gyújtunk
fekete lugas-éjben
és fejünk
lecsügged.
Micsoda bánatok csipkéivel
öltöztettük fel magunkat,
micsoda szálak futnak össze
ujjaink között!
És mégis ez a siralomház
és reggel tompa mennydörgéssel
kopog a hóhér.
Együtt szomorkodunk a
belénkfagyott csenddel.
Csak a legyek zömötölnek,
csak a legyek zúgnak
a gyertya körül:
Halleluja,
új nap született!

