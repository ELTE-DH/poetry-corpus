Szeretnék...

Szeretnék adni
Valamit Néked;
Mesélő nyelvű
Harangvirágot, –
Szeretnék súgni
Valamit Néked:
Bűbájos éjről
Tündéri álmot, –
Szeretnék írni
Valamit Néked:
Valami búsat,
Valami szépet, –
S nem tehetném meg
Hiába vágyom.

Mert ha letépem
Fehér virágom
Hervadó szirmát,
Üdítő vízzel
Hiába öntöm;
Mert ha kimondom,
Meghal az álom,
S árván maradok
Ezen a földön;
Mert ez a kettő
Az összes kincsem.
Legkedvesebbek
Bús életemnek;
Mert ilyen kincse
Senkinek sincsen; –
Nem téphetem le!
Nem ölhetem meg!

Éljen tovább is
fehér virágom.
Rejtve, mint eddig,
Ne tudja senki;
Álmodjam tovább
Langy éjszakákon
S amit álmodom,
Ne beszéljem ki.
Legyen mély titok
Minden örömem,
Minden fájdalmam
S így végződjék be
Minden énekem
Szomorún, halkan:
Szeretnék adni
Valamit Néked:
Zenélő nyelvű
Harangvirágot, –
Szeretnék súgni
Valamit Néked:
Tündéri éjről
Bűbájos álmot, –
Szeretnék írni
Valamit Néked:
Valami búsat,
Valami szépet, –
S nem tehetem meg,
Hiába vágyom, –
Soha, míg élek!...

1924. február 5.

