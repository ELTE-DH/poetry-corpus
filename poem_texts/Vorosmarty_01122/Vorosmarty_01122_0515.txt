SÍRVERS [3]

1

Hol van atyánk, hol anyánk s szeretett testvére atyánknak?
Mind meghaltak-e? mind porba hajolt-e fejök?
Mind itt nyugszanak ők! Hogyan is válnának el, akik
Boldog egyességben éltek egy életen át.

2

Hő szeretet lángján férj s nő s a jó rokon éltek:
Fél század nem volt képes eloltani azt.
A szerető rokonok sírján mért oly hideg e kő?
A szeretet lángját szellemök égbe vivé.

3

Mit nyujtsunk néktek, lemenőknek az ősi porokhoz,
Drága szülék s rokonunk, élve s halálban egyek?
Annyi kegyért hideg és sikeretlen ajándok az emlék,
Mégis örök hálánk temploma sírotokon.

Baracska-Szentiván, 1851. augusztus 28. előtt

