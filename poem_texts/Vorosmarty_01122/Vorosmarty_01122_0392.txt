BÚCSÚ [3]

Mit mondjak, mit ne mondjak?
Mind hasztalan!
Te mégy s egy örömünknek
Már vége van.

Szelíd szép arcaidra
Nem nézhetünk,
És fájni fog, ha rád - csak
Emlékezünk.

Kisérjen a szerencse,
Ha menni kell,
Legszebb reményeidnek
Seregivel.

Találd fel, amit annyi
Szív esdve kér:
A legszebb földi üdvöt
Szerelmedért.

Légy boldog mindörökre!
S felejts el bár,
Ha boldog napjaidban
Ez a határ.

1838. november 4. előtt

