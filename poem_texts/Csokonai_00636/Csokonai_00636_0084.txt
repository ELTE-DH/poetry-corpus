Az anakreoni versek

Vérengező jámbussaid
Daloljanak szerelmet!
A nyájas ősz Anakreon
Így szóla Arkiloknak.
De ő saját jámbussait
Nem engedé szerelmetes
Dalokkal elpuhítni,
Kemény hangon felelvén.

Üstökbe vész a két öreg:
Közéjük ugrik Ámor,
S az Arkilok jámbussait
Apróra szeldelé el,
Ambróziával illeté,
Szerelmivel megmézelé.
Liéus is leszállván
Jó borba megfereszté.

Mind felszedé Anakreon
Múzsája víg örömmel,
Mindjárt boros, szerelmetes
Dalokra verte őket.
Énnékem is, hogy ott valék,
Belőle egynehányt adott.
Bor és szerelmetesség
Csepeg belőle, látod.

