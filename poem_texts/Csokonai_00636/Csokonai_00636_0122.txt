A poétákban lakó istenség [1]

Poéták! felőletek
Azt tartják, hogy bennetek
Lakik istenség,
Melynek égi malasztja
Tüzetek felgyúlasztja,
Mely bennetek ég.

Poéták! én rólatok
Semmit sem állíthatok,
Ti dolgotok az.
De, hogy kezd egy isteni
Erőt lelkem érzeni,
Már az szentigaz.

Poéták! csak egyszer sem
Látnátok az én versem,
Ha ez nem vonna.
Megmondjam ez istennek
Dicső nevét? - ah, ennek
Neve - - Beldonna.

