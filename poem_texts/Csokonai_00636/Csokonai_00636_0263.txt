A magyarokhoz

Ne szóljatok meg érte,
Magyarjaim! kikérem,
Ha én is a csatákat,
A várak égetésit
És a királyok estét
Nem kürtölöm Homérral.

Ez a butella máslás
A megdühödt világnak
Minden csatépatéját
Kiverte a fejemből.
S a Lilla hév ölében
Lillán kivűl egyébre
Elmém ügyelni nem tud.
Ha hát csupán szerelmet

És bort fogok danolni:
Magyarjaim! kikérem,
Ne szóljatok meg érte.

