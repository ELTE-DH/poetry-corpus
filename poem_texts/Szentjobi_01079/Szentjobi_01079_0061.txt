[Seneca után, I-V.]

I.

Ignoranti quem portum petat, nullus suus ventus est. Seneca.

A ki maga sem tudhatja,
Mi légyen az akaratja,
Ki csak keresi, hol leljen
Helyet eggy valamelly hellyen,
A földön senki sem mútat
Annak eggy bizonyos útat.

II.

Quidquid vult, habere nemo potest; hoc potest, nolle quod non habet. Seneca.

Senki mind el nem érheti
A mire magát rá szánja;
De az eggyet megteheti,
Hogy a mi nincs, ne kívánja.

III.

Nunquam est parvum, quod satis est, nunquam est multum, quod satis non est. Seneca.

Nem kevés az, a mi elég;
A mi nem elég nem sok.
Eggyik ég, a másik elég,
Azt mondják az okosok.

IV.

Si convalueris, non mortem, sed valetudinem effugies. Seneca.

Beteg is vagy, félsz is, nagy baj eggymás mellett:
Eggy is sok: a másik sokkal több mint kellett.
S mit félsz? - Jaj, meghalok! - Esztelen, a halál
Épen vagy betegen, mindenkor rád talál.
Ha meggyogyúlsz, nem a halált kerűlted el,
Hanem hogy kis korig nem betegeskedel.

V.

A víg Öreg.

Seneca után.

Ezt a házat én kezdettem
Mint ifjú építeni,
S ím leroskadt már felettem,
Nem lehet segíteni.

Hát én illy megőszűlt fővel
Magamra mit várhatok?
Ha még ti is az idővel,
O kövek, megromlatok!

E nagy fának, melly hüvössel
Tartá udvarom felét,
Én láttam o melly örömmel
A legelső levelét.

S veszni tér ez is magában;
Már az ága fekete.
Öntözzük, de mind hijában,
Nem lessz többé csemete.

Ime minden kezd avúlni
S romlik ősz fejem körűl:
Lelkem még sem tud búsúlni;
Sőt vénségének örűl.

Mint az íze jobb s édesebb
A talált szőlőszemnek:
Igy az estvéje kiesebb
Hanyatló életemnek.

