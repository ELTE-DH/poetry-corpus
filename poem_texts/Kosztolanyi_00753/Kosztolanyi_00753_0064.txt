Gyorstűz

Tűz! Szól a tiszt és mozdul a hadosztály,
a kéz remeg, kezdődik a tusa.
Golyó fütyül, a tűzlöveg foszol már,
hangos sziven ráng a puskák tusa.

Tűz! Szól ujólag és csorg a verejték,
s látcsövével némán figyelmez ő,
sokan nehéz puskájukat elejték,
és vért iszik a mész-fehér mező.

Tűz! Tűz!!... S a bomló, reszkető sorokban
a puskacső fojtott tölténye robban.
Tűz! Tűz! - Tüzelnek. - Tűz! - S most szól: Elég!

Leengedi a harcos fegyverét,
lombot söpör az ón... Mindenki néz...
s némán bukik előre húsz vitéz.

