XCI. ADJAD SZIVEDET HIV SZIVEMÉRT...

1.

Adjad szivedet hiv szivemért,
Csak ketten tudjuk, melly hivségért!
Szánj meg, mert tudok bizony hallgatnyi,
Vélem magad’ nem fogod megcsalnyi,
Éljünk csak ketten,
Hiv- s kedvessen!
Akarsz szeretnyi? Úgy, úgy
Meg köll mutatnyi!
És nem köll félnyi? Nem, nem!
Tudok titkolnyi.
Enyhitsed olly ollykor,
Olly ollykor
Gyötrelmimet,
Olly ollykor,
Némellykor
Gyötrelmimet!
Adjad szivedet hiv szivemért,
Csak ketten tudjuk, melly hivségért,
Melly hivségért,
Melly hivségért!

2.

Légy hiv s állandó! Véghez mehet!
Ki tudja, rövid nap mi lehet?
Elmés légy, tűrő és békességes,
Igy irigységen lész győzödelmes.
Vigyázzunk előre
Mindenekre.
Ha megtörténik, meg, meg!
Akkor jó lészen!
Nem köll mondani: Nem, nem!
Csak szived értsen!
Ha ámbár szinessen
Ha ámbár szinessen
Mást késértek -
Szinessen
Szinessen
Mást késértek:
Légy hiv s állandó! Véghez mehet!
Ki tudja, rövid nap mi lehet?
Még mi lehet?
Még mi lehet?

3.

Ez mellett éljünk! Vedd kezemet!
Vass hivek légyünk! Vedd frigyemet!
Ha magunk vagyunk, (akkor, v.) bízvást mutassad,
Ha mások látják, titkold s hallgassad.
Igy egy értelemmel,
Lész szív szemmel.
Te vagy én éltem, te, te!
És nincsen mássa!
Meg sem engedem, nem! nem!
Hogy ellophassa.
Te tüled egyedűl,
Te tüled egyedűl
Szivem ég s hűl,
Egyedűl!
Egyedűl
Szivem ég s hűl.
E mellett éljünk! Vedd kezemet!
Vass hivek légyünk! Vedd frigyemet!
Vedd frigyemet!
Vedd frigyemet!

