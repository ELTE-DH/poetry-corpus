XXXVIII. ÉN ANGYALKÁM, SZÉP MADÁRKÁM...

1.

Én angyalkám,
Szép madárkám,
Ime hozzád repültem;
Te kedvedre
S kezeidre
Mint a sólyom megjöttem.
Már miveljed,
Cselekedjed,
Mint szivemet
Úgy itéljed,
Edessem,
Kedvessem,
Rabod vagyok, kegyessem!

2.

Addig jártál,
Vesszőt hántál
Még megfogtad hitemet;
Lépre kértél,
Édesgettél,
Tőrben tetted szivemet;
Már hálódban,
Kalitkádban
Zárva vagyok,
Rabságodban.
Ne nevess,
Meg ne vess,
Azon kérlek, csak szeress!

3.

Már igy éljünk,
És szeressünk,
Mint egy pár galambocska;
Mord bú nélkül,
Gondon kivül,
Mint fészkében madárka;
Egymást értsük
S már ne félytsük,
Az egeket azon kérjük, -
Húm, ham, húm,
Húm, ham, húm,
Bőv áldását hogy vegyük.

