(Bordó cipellő...)

Bordó cipellő, karcsú, mint a csónak,
Mely álmok, vágyak tengerén evez,
Kicsike fészke fojtott férficsóknak,
Parányi zsámoly, mely szívet sebez:

Bordó cipellő, bíbor, mint a vérünk
És mint a hajnal, mely halkan virrad,
Bús életünk és térdeplő reményünk
Előtted ó be fájón megriad!

Bíbor cipellő, gyönyörű topánka,
Karcsú, víg csónak sorsunk tengerén,
Suhanj, suhanj sok boldog éjszakába,
Büszkén, győzelmesen és könnyedén!

