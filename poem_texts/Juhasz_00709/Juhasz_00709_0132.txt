Szonett, színházi, Jenőhöz

Balla, a bella Venezia lágy
És halk szívű szerelmese, a bús
Kritika apja, a szegény Palágyi
És Andor zord bakója, noha dús

Választék van művésznőkben, akik
Fiatalok, de hajh, időnk lejár,
És az opera, dráma és a víg
Játék terén nincs bő repertoár.

Balla, ne légy oly szigorú, amily
Szigorú voltál eddig, drága Bill,
S ne vedd e verset másnak, mint ami,

Légy újra jó barátom, mon ami,
Különben írok egy paródiát,
Mely égbe és sajtóperért kiált.

1926?

