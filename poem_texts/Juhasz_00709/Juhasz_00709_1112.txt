A panorámás

Tessék, urak, hölgyek, folyvást lehet,
A legjobb alkalom csekély belépti-
Díj mellett nézni a világ csodáit.
Itt látható bethuliás Judit
Holofernes fejével. Mosolyog
És integet és véres a keze.
Itt látható a három régi gyilkos,
Spanga, Pitél, Berec, kik éjszaka
Az ország bíráját kivégezék.
Itt látható világszép Vecsera
Rudolf mellett a mayerlingi ágyon.
Itt Szebasztopol ostroma a tépett
Hullákkal és a repülő erőddel.
Tessék, urak, hölgyek, folyvást lehet!
Ezek a múlté, ám dicső korunk
Ezer vívmánya lepipálja őket.
Itt látható a híres hadvezérlő,
Ki vágóhídra vitt több milliót,
Pedig már tudta, hogy minden hiába.
Itt látható a tömeggyilkos ember,
Ki a békében ölte csapatostul
Testvéreit. Itt látható a hős,
Ki bombákat vet s nemcsak háborúban.
Itt látható a felelőtlen ember
S egy másik is, kitömve, spirituszban,
Ez az igazságot kimondta nyíltan
És nem törték fejét be, derekát csak.
Tessék, urak, hölgyek, folyvást lehet!

