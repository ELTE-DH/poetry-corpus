A vidéki magyar színészekhez

Magyar színészet küzdő katonái,
Magyar igéket zengő hadsereg,
Akiknek új, honvédő hivatás int,
Szárnyas szavakkal hadd köszöntelek!
Nagy a világ, mit e deszkák jelentnek,
De legnagyobb nekünk e kis haza,
Ti legyetek e fájón szép jelennek
A könnyeit letörlő vigasza!
Ti adjatok Madách, Katona nyelvén
A gyógyuló sebekre balzsamot,
Gőgös királyi pompák naplementén
A lélek kincsével - ragyogjatok!

És ne feledd, magyar tragédiának
S komédiának hőse, ne feledd,
Hogy hangja vagy a magyar, árva bánat
S öröm szavának, mely az égbe zeng!
És ne feledd, hogy hős Egressy Gábor
Harcolt s esett el a magyar szinen
S az első, boldog forradalmi mámor
E deszkákon tombolt győzelmesen!
Magyar szó hirdetői a vidéken,
Művészetünk örök tüzét szitók,
Oszoljatok apostol küldetéssel!
Jelszó: a magyar Ige győzni fog!

