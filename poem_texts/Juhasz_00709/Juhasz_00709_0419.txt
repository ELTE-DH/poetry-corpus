Vigasztalásul

Vigasztalásul könyvet olvasok.

Mit mondasz nékem, gőgös Zaratusztra?
- „A nő felszínes, színes és hímes,
Ha nőhöz indulsz, ne feledd az ostort!”

De a haja szőke, de a bőre bársony,
De egy hajaszála mindörökre átfon,
De tegnap este láttam a bokáját.

Mit mondasz nékem Evangyéliom?

- „Az asszony átok és az asszony aspis,
Az asszony a pokol és kéj edénye.”
De te mondád Jézus: szeressetek
S talán - te is szeretted Magdalénát.

Elolvastam a bús frankfurti bölcset,
Elolvastam a bécsi nagy bolondot,
Olvastam Sils Maria remetéjét
És elolvastam könyvedet is, Élet.

- És megcsókoltam Anna szép kezét
S szeretném megcsókolni Anna száját.

