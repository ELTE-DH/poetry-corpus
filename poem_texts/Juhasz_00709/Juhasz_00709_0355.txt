Nászdal [1]

Ma Velencébe szállok gondolámon,
Melynek bordája gyász, vitorlája álom.
Ma Velencébe szállok gondolámon.

Keresek egy zugot, hol nász volt régen,
Az én arámé, ó de nem énvélem,
Keresek egy zugot, hol nász volt régen.

Eltörött hegedűk nászdala, halljad csak,
Elhantolt hangok, ó be ujjonganak.
Eltörött hegedűk nászdala, halljad csak!

Csók csattant el, a bús múltakba, távol.
Ez a csók, ez a csók be szomorú mámor,
Csók csattant el a bús múltakba, távol.

Ez a csók az én szívemet csókolja.
Más kapta, de én érzem ujjongva,
Ez a csók örökkön szívemet csókolja!

