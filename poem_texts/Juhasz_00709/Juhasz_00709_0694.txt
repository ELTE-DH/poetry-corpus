Barletta

A Magyar Szonettekből

Arany sisakban rózsás ifjú arccal
A vár alatt áll nagy Lajos király,
Övezve hű némettel, hős magyarral,
Riadva száll az égbe száz sirály.

Már Manfredonián magyar a zászló,
Mosolyogva leng az Anjou liliom.
És térdeplő jobbágya már Teánó
S magyar dal ujjong az olasz sikon.

Ím, a kapuk kinyílnak, mint a rózsa,
Ha pünkösd pirkad és földig hajolva
Lajos elé jön a podeszta már.

- Felség, Barletta meghódolva vár.
S fekete zászlón május esti szélbe,
Mint nap ragyog a sápadt Endre képe.

