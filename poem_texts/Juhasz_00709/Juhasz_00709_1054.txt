A nábob és a költő

== Unalmas élet, a szivar se ízlik.
- Én csak csodákat látok mind a sírig.

== Az aranyam se igen boldogít már.
- A hulló levél mily szép ívbe hintál!

== Az asszonyok mind egyformán szeretnek.
- Örök varázsa int a szép szemeknek.

== Egy nagy falu ez a világ. Utálom.
- Szobámba új egekbe visz az álom!

== Csak a halál bánt. Ó, meghalni nem jó.
- Az égben pille lesz a földi hernyó!

== Te nem is éltél, csak rímet kerestél.
- Nincs senkinek sem szebb élete ennél!

