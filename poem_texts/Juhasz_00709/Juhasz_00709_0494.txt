A nagy élethárfás...

A nagy élethárfás
Belevág lelkembe,
Borzong az ideghúr
S különös, gyönyörű
Bánatokat ver ki
Óriás kezével
A nagy élethárfás.

Ti hangtalan lelkek
Miért nem daloltok?
Nem bánt, soha nem bánt
Mámoros erővel,
Isteni ujjakkal
A nagy élethárfás?

Be szomorú lehet
Hallgatni, hallgatni,
De még szomorúbb tán
Hangtalanul állva
Vihartalan szürkén,
Szegény örömök közt
Hallani irígyen
A sok élethárfát!

