Aktuális strófák [2]

Igazgató és színésznő,
Sok smonca és habarék,
Egy komikus, egy zongorás,
Ezt úgy hívják: kabaré.

Szoboszlón vagy Piripócson
Minapában megesett,
Hogy elmaradt a színésznő
S ezt úgy hívják: baleset.

Naíva, aki nem naív,
Primadonna, ki pikáns,
Hősszerelmes, ki unalmas
És ezt úgy hívják: szinház.

Autózó primadonna,
Aki Pestre s Bécsbe mén,
Egy másik, aki onnan jő
S ezt úgy hívják: esemény.

1908

