Egy Duse fej alá...

Szerelmem asszony lesz. Nem fog szeretni,
Becézni fog, mint fáradt gyermeket,
Grieget, Chopint fog halkan énekelni
És vágyamon szép csöndesen nevet.

Mikor az alkonyat, az én időm
Eljön: én álmaim kínját beszélem
S ő mosolyog, mint csüggedő hivőn
Valami nyugodt, szép isten az égben.

A könyveimet mind fölégetem,
Hisz lelke nyílt könyv száz örök titokkal,
Gyönyörű mélység, fájó értelem,
A végtelenségből ideszakadó dal...

