Testamentum [1]

Mind elmegyünk. A rózsa és babérág
Mind elvirul és alszunk szótalan
És jönnek újabb harcok és poéták
És aki új, annak igaza van!

A férfi tudja ezt és nem siratja,
Hogy szép volt régen és fiatalon.
Mint a legyőzött, kardját átaladja
Az enyészetnek a Charon hajón.

Legyen utánam szebb virág az élet
És síromon viruljon jobb világ
S amely búcsúztat, a halottas ének

Ne bántsa a jövő harcok fiát,
Ki ne merengjen, mint én, méla multon,
De fényben és örömben győzni tudjon!

