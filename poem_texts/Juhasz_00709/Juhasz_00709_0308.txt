Tavaszvárás [1]

Elzárják a tavaszt előlem
E szürke, vén hegyek.
Örök felhőben, örök ködben
Az égre rémlenek.
- Elzárják a tavaszt előlem
- E szürke, vén hegyek.

Valahol arra napnyugatra
Száz szín gyújt lángokat:
Tavaszi blúzokon ragyog ma
Aranyos alkonyat.
Táncol a vágyak száz csapatja,
- Valahol arra napnyugatra
- Száz szín gyújt lángokat.

Valamikor tavasz se kellett,
Arany kor, szép világ,
Bennünk a vágy új bora pezsgett,
Nyílt az álomvirág.
Most keserű könnyek peregnek,
- Valamikor tavasz se kellett,
- Arany kor, szép világ!

