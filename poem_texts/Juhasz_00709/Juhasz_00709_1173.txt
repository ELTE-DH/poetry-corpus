Cigánynők

Nagyon szerettem őket kis koromban,
Ha a sarokban titkosan susogva
Kártyát vetettek a buzgó cselédnek,
Ki nékem az új nótákat dudolta.

Bámultam őket, ahogy naptól égett
Barna arcukkal, tarkabarka rongyban
Ballagtak és nézték báván a várost
S szemük parázslott boldog izgalomban.

Szerettem őket izzó, édes órán,
Mint karcsú párduc, nyúltak el zihálva
S én lázasan, fájón öleltem őket
És emlékeztem forró Ázsiára.

