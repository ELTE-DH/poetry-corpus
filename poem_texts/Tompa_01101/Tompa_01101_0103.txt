NÉGYES LÓHERE.

Első levél.

UJ EXCELLENCIÁS ÚR.

Te meg őszre vesztél neki
Drágalátos kutyatej?
Most virítasz, amikor már
A virágnak hullni kell?

»Hja! de ha más is virágzik,
Az ördög se néz reám,
Igy pedig ki megszagoljon,
Majd akad bolond talán!«

Második levél.

PECSOVICS VADÁSZ.

Csóka szállt a kenderföldre,
S kivájkálta a magot;
Ne bántsd! a kender neked még
Tehet jó szolgálatot.

Nyers fickó lőtt a csókára,
Lődd meg, öcsém, ha lehet!
Neked még a csóka egyszer
Rosz szolgálatot tehet!

Harmadik levél.

RÉGI DOLOG.

Csak soh’sem hall jót az ember!
Azt mondják imitt amott:
Hogy ezentul már vehetnek
Feleséget a papok,

Feleséget? ez nem ujság
Mit csudálni kellene,
Hanem hogy tán már ezentul
Meg is esküsznek vele.

Negyedik levél.

EGY VALÓSÁGOS MAGYAR GRÓF.

Bécsben szülték a világra,
Párizsban növelkedett;
Londonbul nősült, a guta
Nápolyban ütötte meg.

S hazájának semmi sem jut?
Ah, dehogy nem! - majd haza-
Hozzák méltóságos bélit,
Melyet e föld hizlala.

