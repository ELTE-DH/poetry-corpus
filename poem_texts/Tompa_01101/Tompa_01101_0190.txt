HOLLÓSI KORNÉLIA EMLÉKKÖNYVÉBE.

Amit a nagy dalteremtők
Érezének, álmodának,
Szent berkében ábrándozván
Ama tündér szép világnak:

Ajkidon új életet nyer;
Ébred a dal s égig szárnyal;
Napvilágra jő, mikép a
Drága-gyöngy a buvár által.

Vígan csattog most az ének,
Majd nyög és sír búval telve;
Az a kínnak és gyönyörnek
Szívhódító bűvös nyelve!

Ami abban fájdalom van,
Legyen nálad csupán játék...
S üdve szálljon mind a szívre...
Az a sok szép varázs íge
Életedben testté váljék!

