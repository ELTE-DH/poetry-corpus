ÖRÖMVERS DROPPA MIHÁLY FÉLSZÁZADOS ÜNNEPÉRE

I.

Hív munkásságban élvén,
Mi szép - mi isteni!
A hosszu pálya végén
Visszatekinteni!
Szentebb öröm derűje
Nem mosolyghat reánk,
Mint hogy tisztünk betöltve,
Melyre hivattatánk.

Agg férfiú! félszázad
Immár eltelve van,
Hogy a kis gyenge nyájat
Vezérléd gondosan,
S munkál a gyermek elme
Fejlesztésén kezed;
Legyen az Úr kegyelme
Ez után is veled!

Munkás férfi! légy üdvez,
S ajakinkról fogadd
Méltányos részedűl ez
Őszinte hangokat, -
Szived nyúgodt és tiszta,
Mint a nap ha leszáll:
Mosolygva nézhetsz vissza
Pályád határinál.

II.

Nem vész el jutalma a hű munkásnak;
Rá lelki nyugalom, hála és tisztelet várnak.
Ki hü munkásságban töltél immár ötven évet,
Hála és tisztelet legyen érdembéred.

S ha majd egy napon ősz fejedet ennyi
Törődés után a sirba hajtod le pihenni,
Legyen áldás, béke, elhamvadó szived felett
És fejfádon meleg köny s hű emlékezet.

