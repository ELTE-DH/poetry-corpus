Nyár van

tornyos egyedüliségem sír rám a falról,
a lámpa alól,
a csöndben kibomlott bánatpalástom
és beköszöntött az ablakon a Gond
magával hozva az utcák nyári illatát
ahol a poros vadgesztenyefák alatt nők
szaladnak kis nyári ruhákban
és utánuk néha férfiak,
akik kirázzák magukból a Gondot, hogy
megigazítva nyakkendőjüket új Gond
után fussanak fáradt és görcsös lábaikkal
és megpihenjenek kis egyéjjeles szállodák
számlája fölött és szeressenek,
mert hiszen
nyár van,
egyedüliségem társa lett a Gond,
és nem örül a szakadó nyári ruháknak,
most még jól van így,
nem szeretem az aszfalt és a nők nyári
szagát és tornyos egyedüliségem elbújik
a bánatpalástba,
de mi lesz, ha egyszer eljön az ősz
a nők és az aszfalt szaga jobb lesz
és én majd nem tudom kirázni a Gondot
fullasztó palástom ráncaiból.

1928. augusztus 4.

