Nem volt anyám

Én nem ismertem az Anyámat...
Aki nekem két életet adott...
Az enyémet s az Övét... az... Ö... vét... is.
Mert az Anyám meghalt, meg...
Meghalt, mikor a világra hozott...
Az én Anyám itthagyott engem...
Egy tébolyító, veszett éjjelen...

Nékem talán nem is volt Anyám...?
Hisz az Anyám nem ismert engem...
Mert... meghalt... mikor én... élni kezdtem.
Ő meghalt mikor fia lett neki...
Nem szerette bennem a... fiát...
Az anyámnak nem volt fia...
S nekem nem is volt Anyám... A... nyám.

Engem az Anyám el... átkozott...!
Bi... bizo... nyosan... el... átkozott...!
Én megöltem az én Anyámat...
Én... az... Anyámnak a gyilkosa vagyok...
Én... terhelten jöttem... a... világra...
Hejh, rossz... nagyon rossz... csillag ragyogott
Azon a babonás május éjjelen.

Én az Anyámtól bocsánatot kértem...
Fel... ajánlottam neki az... életem...
És ő fájón kacagott... Hahhahaha...
Ahogy va... vajúdva, halva kacaghatott
Nem engedett... Hogy neki nincsen... fia.
S most támolyog a földön egy árva... va... hahaha
Aki csak... — hisz nem is volt Anyja...

Sohasem sírtam. Egyszer sírhattam
Ujszülötten... bűnösen, kínos nyafogással...
Mikor... Anyámat, a fiatalt vitték... temetni...
De ma nagyon sihi... rtam...
Mert ma elvesztettem az... árva... ságom.
Nem vagyok árva. Nem volt Anyám...
El... vesz... tettem ah... haz... Anyámat

1926. december 31.

