Mondogatásra való

Ikreket szült anyám,
meg is halt ott nyomban,
az öcsémmel együtt
nyugszik nyugalomban.

Meghalt az apám is,
a munka megnyomta,
föl is boncolgatták
s a templomtoronyra, –

hogy el ne érhessem –
fölrakták a lelkét,
azóta figyelem
s várom, hogy leessék.

Átsüt rajtam a nap,
kis ereje ha van,
egy dagadt is tegnap
pöszörödött rajtam.

Orcáján szánalom
rakódott lilára,
szeretőm tanítom
köpni a világra.

1932-1933

