Ismétlő vers

Kórust tanítottam délután
s megyek utána hazafelé most;
lányok és fiúk hangja ül
a fákon is.

Tanítok
és vallom a harcot is!
költő is vagyok,
meg proletár.

Kórust tanítottam délután
s megyek utána hazafelé most
és mint hétszer hét útu veszedelem;
a sarkon dekli áll.

Tanítok
és vallom a harcot is!
költő is vagyok,
meg proletár.

Lányok és fiúk hangja ül
a fákon is és a magosságból
lecsavarog s köröskörül gyalogol
velem egy támolygó hóesés.

Tanítok
és vallom a harcot is!
költő is vagyok,
meg proletár.

Lányok és fiúk hangja ül
a fákon is és így megyek.
Szemlél a polgár s messziről utál;
a sarkon dekli áll és nehéz vagyok.

Tanítok
és vallom a harcot is!
költő is vagyok,
meg proletár.

És ígérem:
ha mindezt nem tudom már,
leüttetem a jobbkezem!

1932. december 27.

