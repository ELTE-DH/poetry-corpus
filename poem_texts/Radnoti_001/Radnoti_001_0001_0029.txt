Henri Barbusse meghalt

Két napja hogy lefogták fönnakadt szemed
és puha kendővel állad felkötötték.
Nyirkos tested megmosták fürge kezek
és most tisztán fekszel, tiszta élted után.

Bal kezed melledre tették, a balkezedre
tollas jobbkezed. Így fekszel. Hallgatagon
vonul a nép előtted el. Két napja, hogy
halott vagy és holnapra már tenyérnyi por.

Tenyérnyi por csak, de számos eljövendő
mozdulatnak apja a harcban, mely közös.
S a harc után a hajló nyárban lobogva
fölmutat majdan az ifjú emlékezet.

Oly messze vagy. Fedetlen fővel hallgattam,
hogy elért a hír, s már régóta ülök itt.
Nehéz köd száll le lassan, minden eltünik
s pólyában lélegzik az újuló világ.

1935. szeptember 2.

