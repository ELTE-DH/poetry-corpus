Minden árvaság szomorú dicsérete

Ó, csitult árvaság! Egyedül járok
az égi mezőkön, lehulltak már a
csillagok is, csak testetlen szavaim
ragyognak és selymes hajzatuk szelíd
kezekkel lengeti a szél mely hozza
utánam, fehéren göndör felhőknek
alkonyi nyáját.

Most földi mezők fölött vonulok,
gazdagon mélán: csillanó füvek!
vetés! a kazlak alatt szerető
béres! mosoly a koldusok véres
ajka körül! minden én vagyok és
szűzek összeszorított térdei
fehéren nyílnak látásom nyomán!

Azután ujra semmi! Egyedül járok
az égi mezőkön, lehulltak már a
csillagok is, csak testetlen szavaim
ragyognak és selymes hajzatuk szelíd
kezekkel lengeti a szél mely hozza
utánam, fehéren göndör felhőknek
alkonyi nyáját.

Ó, csitult árvaság!
Minden árvaság szomorú dicsérete!

1929. június 16.

