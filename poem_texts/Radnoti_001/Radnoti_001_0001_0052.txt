Párisi elégia

(a sacré Coeur fölött állok mellettem
a rossz veszprémi festő párisi élete
virággá bomlott ki a naptól
és hangzik mint asszony szava kinek
megejtett lánya álmában éjjel
kibeszéli titkát s gondját a szomszéd
biccentve hallja biccentek is)

– van asszonyod?

(szemeim lassan hazatérnek)

= van tán fönn összeveszett
a hegytetőn most a fiatal meg
az öreg erdő de nála zászlózó
mókusokat húzgál a nap lenn
fáink oldalát és szemeit aranyozva

– Veszprém felé csönd van s így
délfelé madártól gurúl csak
a domboldali rög jaj

= sírsz?

– sírok és bokrétát
tüzök a kalapomra.

(és párisi életünk virággá
bomlott ki a naptól s hangzott
mint asszonyok szava
aki elöl lányok rejtették
sokáig vérdíszes ingüket titkon
és ahogyan ők is rejtették
régen az anyjuk elől)

Páris, 1931. július 18.

