Cserépfalvi Katinak

Kis Kati, disztichon ez, majd megtanulod dudorászni,
nincs rím benne, de szép, csak fura dallamu vers.
Régen is ép ilyet írtak az emlékkönyvbe a költők,
szép kicsi lányoknak párbafutó sorokat
Kis Kati, adjon más bölcs, méla tanácsokat arról,
hogy kell élned az új rendben az életedet;
élj, ahogy eddig is, oly szabadon, vigan és megigérem,
víg leszek én is majd s mint Te, olyan fiatal.
Ég áldjon, kicsi lány s ne feledd el legközelebb, hogy
szerbuszt mondj, ha jövök s nem kezicsókolomot!

1943. augusztus 8.

