Futottál-e már...?

A nagy csendben a vén romoknál,
futottál már te arra, hol
kisértetes szellemzörgéssel
béka ugrál ki a kövek alól
és mikor félve a fák alól
rövid szerelmek fénye csillan,
vagy néhány régi, szent szerelem
egy régvárt csókban összecsattan
és a párok egymást ölelve
surranak az egymásrahajlott
lombbal ernyőző ágak alatt,
akiket az Éj összehajtott...

futottál már bolondúl, átkokkal
terhes szerelmek szép szigetén
a csókolódzó párok között,
csattanó csókok éji delén?...

Margitsziget, 1927. augusztus 2.

