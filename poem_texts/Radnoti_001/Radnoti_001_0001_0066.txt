Születés

Fonalakon futó életek között születtem eltévedtem és két élet váltotta meg az én nagy életemet.
Meghalt az Anyám aki párosan szült és elvitte páromat a Testvért.
Halálok között születtem, világok borultak össze és május könnyezte akkor a halottakat.
Az enyém a legdrágább az életek között mert kettőt visszaadott a pillanatnak.
Némán jöttem és nem volt még hangom.
Virágoktól sulyos fák beszéltek akkor és két halott.
Az Anyám beszélt először aki belémhalt de nem csókolt meg engem. Beszélni tudott csókolni nem.
Május volt és akkor nem kaptam először csókot.

Nem volt még hangom és az Anyám beszélt:
— Elmegyek és elviszem tőled az álmot.
Elmegyek és elviszem tőled a könnyet.
Elmegyek és elviszem az álmot és a könnyet. —

Nem volt még hangom és a Testvérem beszélt:
— Elmegyek pedig nem is jöttem.
Elmegyek mert el kell mennem.
Elmegyek mert holtan születtem.
Elmegyek és elviszem a kedvesedet aki halottan fog születni valahol.
Elmegyek és te figyelj a májusokra. Azok a te sorsod.
Elmegyek és elviszek mindent ami nem lesz.
Elmegyek és te egyedül maradsz. —

Akkor megjött a hangom és sírtam.

Elment és elvitte az álmot.
Elment és elvitte a könnyet.
Elment és elvitte a kedvest.
Elment és elmentek.
Elment és elvittek mindent ami nem lesz.

Mondom megjött a hangom és sírtam.
És egyedül voltam a májusokba.
Majdnem meghaltam én is akkor.

Nagymellű sváblány szoptatott de sohasem csókolt meg engem pedig elvitte bimbóin a csókom nyomát.
Azt hiszem ő volt az első szerelmem.

1929. január 10.

