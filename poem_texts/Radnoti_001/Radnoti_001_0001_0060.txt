Sokan láttátok, hogy…

mindig rohantam az uccán, nyitott szemmel
a fényben és zajban
és mint a gyermek örültem, hogy a járda
piszkos csikja felgombolyodik
a talpam mögé és
a járda is
elémszaladt a házaival, melyek kapualjából
kifolytak reggelenként a szeméttel és a vízzel
a hétköznap tragédiái
amelyek este tíztől bezárva hörögtek a
csilláros szobák halottrugójú ágyain és
elfutottak mellettem a pénznek ordító transzparensei
melyek alatt néha mulatók kinálták
jegesdézsákba hűtött mámorukat
és más keskenyebb járdájú céda uccák is
szaladtak sokszor a talpam alá
úri zaj és transzparensek nélkül
és itt néha megálljt parancsolt egy egy tolakodó
kifestett lány és ilyenkor megálltak fújva
a házak
a lámpák
a kanálisok
és lesték, hogy mit beszél az ucca két szerelmese,
én és a céda,
aki alá sétálva csúszott a járda
és én aki mindig rohantam gyorsan
hogy a szétszórt köpések patakká folyva
siklottak a talpam alá, a céda
aki sokat sírt és sokat szeretett és
én aki sokat szerettem és sohasem sírtam.

1928.augusztus 10.

