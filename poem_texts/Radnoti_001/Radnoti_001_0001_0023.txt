Eső után

Ma sokszínű vízgyöngyök csillognak
Máskor poros levelén a fáknak,
Ma mohón és vidáman ölelik
Fölül a fényt és alúl az árnyat...

A fű még az esőtől nedves,
S a sétány már szárazon ásít
És méregzölden rángatja az utat
A teltgyomrú és gyöngyöző pázsit...

Rezegtetve száritja az úton
Összeaszott szárnyát egy lepkepár,
Előbb az eső verte le őket.
Most nyilaz utánuk a napsugár...

Ma sokszinű vízgyöngyök csillognak
Máskor poros levelén a fáknak,
Ma mohón és vidáman ölelik
Fölül a fényt és alúl az árnyat...

Margitsziget, 1927. május 8.

