Történelem

Elpihenő, rozsdás tyúkoknak szemén
a hártya fehér volt akkor délután,
s hogy ledőltél aztán, a koraestén
macska udvarolt csak a pincelukán
és máris szirmokban hullt a vaksötét.

Nagyot aludtál s mélyet, mint a medve,
langyosmeleg felhőbe gömbölyödtél
népem és korogtál nagyokat nyelve!
talpaid hiába vakarta a tél,
türelmes orrodon lágyan légy aludt.

Most fölébredtél népem, hát nézz körül:
a reggelen már fákat rajzolgat át
a minden proliknak anyja és örül,
hogy hallhatja szemeid kopogását
és elinduló, biztos motozásod!

A fák előtt már süvöltenek s rázzák
kócos sörényüket az új, nyeritő
szeretők és minden mezitelen ág
telifutva pörgő virággal, hintő
dühöket ott gyorsan szálltat a széllel!

Most, hogy fölébredtél népem, végre hát
bő csipáidat is zsákokba rakod
és étel után indulsz az úton át;
látod: távol a fagy már hátrakapkod,
mert olvadó farát félti dühödtől!

Ajánlás

Ó ügyészség! oly szelid ma ez a vers
és surranó. Gyorstollú, ritka madár
karmos kezem alól; elringató vers
de öklös öklömön is fütyölő már
s ha megdagad, lesz majd még trombitaszó!

1932. november 6.

