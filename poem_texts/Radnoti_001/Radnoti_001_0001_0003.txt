A bolond és a hold

Ma vérvörösen kelt fel a telihold,
A meguntan változó vén, buta hold...
Előtte pár órával szivárvány ragyogott
S az ember többé nem bámult, bókolt,
Az ember betelt ma a csodákkal,
Pedig vérvörösen kelt fel a hold.

Ki fog néked hold, szerenádot adni,
Hisz ma a bolondok ölnek, csalnak,
Éji zenét a Pénznek adnak...
A józanok, – a józanok meg bolondabbak
Mint a régi nagy bolondok.
Ki fog a holdnak ma szerenádot adni.

Csak én állok itt, az éji bolond,
Régi, régi álmoknak uj bolondja.
De ni, a régi Vigyorgó is ujjá válik;
Könnyezve, csukott görbült szájjal
Kapaszkodik az ég peremén a hold,
S hajlong előtte a kórus, – én, az éji bolond.

1926. július–október

