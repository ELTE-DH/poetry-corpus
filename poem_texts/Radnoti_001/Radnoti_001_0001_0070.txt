Téli kórus

Mi vagyunk a farkasok,
Farkasok a kopogós téli mezőkön
Hol csúszkál a szélütött hideg
És ólakba zárt húsokról hord meleg híreket!

Üvöltő farkasok vagyunk
S húsok meleg szaga alatt
Száraz gyomorral futkosunk
És kopogunk szemeinkkel!

Hangunkra behúzza farkát a falu
És puskásokat küld nyakunkra
Mikor a havon hasalunk!

Állj mellénk szorosan és indulj el velünk
A falu felé! A falu felé! Nézd!
Darazsak ezek csak nem puskagolyók!
Énekeld túl testvér a dongást:

Mi vagyunk az üvöltő farkasok
És miénk lesz a falu majd
És alvó szalmákkal az ólak is!
Miénk a város a meleg húsokkal
És jóllakunk és melegünk lesz
És mi leszünk majd az éneklő farkasok
És énekelünk! Énekelünk!

1931–1932

