XLIX. ZSOLTÁR

T. B.

Vigasztalása az istenfélőknek az Isten ostora
                   és büntetése ellen
                   és az istentelenek gazdagsága ellen.

1

Hallgassátok meg ezt, minden népek,
Értsétek meg, kik ez földön éltek,
Köznépek és ti főrenden valók,
Minden szegények és az gazdagok.
Az én szájam szól nagy bölcsességet,
És elmém gondol jó értelmeket,
Ez példára magam is figyelmezek,
Hegedőszóban szép mesét jelentek.

2

Mit félnék én az gonosz időben,
Hogy gyarlóságom engem elejtsen,
Midőn ellenségem azon vagyon,
Hogy engemet láb alá tapodjon?
Némellyek igen bíznak pénzekben,
És dicsekednek az ő kincsekben,
De senki nem váltja meg atyjafiát,
Nem adhatja meg Istennél váltságát.

3

Mert drága az léleknek váltsága,
Életét senki meg nem válthatja,
Hogy az halált ő elkerülhetné,
És az sírbe menni ne kellene.
Mert látja, hogy sem bolond, sem eszes
Az halál ellen nincsen mentséges,
És hóltok után minden gazdagságok
Más emberre marad ő sok jószágok.

4

Ez őnékiek fő gondolatjok,
Hogy mindörökké tartson szép házok,
Hogy az ő nemzetek el ne fogyjon,
És nevök örökké megmaradjon.
Mert noha vagyon pénzek és tisztek,
De nem sokáig tartnak mindezek,
Mert végre minden jóktól elszakadnak,
És mint az oktalan állat, meghalnak.

* * *

5

Merő bolondság minden ő dolgok,
Azon bolondságban maradékjok
Elmennek, és ollyan szokásokban
Gyönyörködnek atyjoknak utában.
Mint az barom, az sírben fekesznek,
Az örök halálban legeltetnek,
Majd az igazak rajtok uralkodnak,
Jó idein ezek alá adatnak.

6

Mert odalészen minden ő dolgok,
Az koporsó lészen ő hajlékjok,
De az haláltól engem az Isten
Megment, és kegyessen hozzá veszen.
Annakokáért azzal ne gondoll’,
Hogy ha némelly igen meggazdagól,
Mert minden ő kincsét másnak kell hadni,
És nagy dicsőségétől meg kell válni.

7

Lelkét éltében bódognak vélte,
És dicsér téged, ha jól téssz véle.
Végre elmegyen atyjai után
Soha többé világot nem látván.
Azkinek itt nagy ő szerencséje
És tisztessége, de nincsen esze,
Hasonló ez az oktalan állathoz
És az veszendő goromba baromhoz.

