XXX. Más. Nótája: Forog az szerencse, mit...

Világi sok búba, sértegető gondba
Mi a legkeservesebb,
Kit emészt betegség, fájdalmas nagy ínség,
Vagy vesztegeti sok seb,
Óránkint halálát, várja kimúlását,
Ahhoz lévén közelebb.

Halálhoz hasonló, sokszor felölmuló,
Rabságbéli gyötrelem,
Ki szabadulását, sem vígasztalását,
Nem lévén segedelem,
Immár nem várhatja, könyves szemmel látya,
Hogy dolga veszedelem.

Sokszori kárvallás, keserves pusztulás,
Az ki szíveket gyötör,
Vagyonbul néncsenre, ki jut e veszélyre,
Hidd el, hogy nagy, éles tőr,
Emésztő gondokkal, reméntelen sorssal
Az szerencse reátör.

Vétkei miatt ha valakit halálra
Üldöznek, mely fájdalmas,
Retteg, nem nyughatik, elméje hányatik,
Minden dolga unalmas,
Egy álma sincs csendes, dolga veszedelmes,
Bús élete siralmas.

De sok, ki majd meghal, oly orvosra talál,
Hogy élete megmarad,
Sokszor szegínységbül, sanyarú ínségbül
Véletlen kincse árad,
Sok nehéz rabságbul, halál kapujábul
Életre vígan virrad.

Sok vétkét megbánván, életét jobítván
Nyér kegyelmet fejének,
Rettegési múlván ismég megújulván
Nyugodalma szívének
Megtér, s elfelejti, búját sem említi,
Örül szerencséjének.

Azért keservesebb, nincsen gyötrelmesebb
Világon az hű szívnek
Állhatatlanságnál, s máson kapó társnál
Gyötrelmesb az elmének,
Ahol bosszúságal, háladatlansággal
Fizetnek az hűségnek.

Orvoslást az ellen, akármeddig éljen
Már soha nem remélhet,
Naprul napra újul, bánatja tüze gyúl,
Csendes órát nem érhet,
Rettegve jár és kél, még árnyéktul is fél,
Nyugodalma nem lehet.

Hűségtelenségbe, s hozzá keménségbe
Ha egyszer kedves társát
Találja véletlen, ohajtja szüntelen
Hű szíve megcsalását,
Hogy kínnal hálálja, mézére mérgét adja,
Siratja megunását.

Hát én szegíny lélek, hogy ne keseregjek,
Kinek nagy részem ebben,
Igaz hűségemért, hű szeretetemért
Juték olyan veszélyben,
Mert újul naponkint bánatom, s óránkint
Lánggal bágyad szívemben.

Nem egyszer, de sokszor csapdos ez nagy ostor,
Az ki szenvedhetetlen,
Szörnyűk én fájdalmim, sűrők könnyhullásim,
Károm megtérhetetlen,
Hűségemért jajjal, holtig való bajjal
Fizet ez hűségtelen.

Sok rút rosszabbakért, rossz alávalókért
Cseréli hűségemet,
Éppen megvetette, szívébűl kiűzte
Tökéletes szívemet,
Meg sem esik szíve, nem tér hozzám kedve
Látván sok gyötrelmimet.

Mert akárhol legyek, akármit szemléljek,
hull az könyv szemeimbül,
Akármit műveljek, üljek avagy keljek,
Ki nem szakad elmémbül,
Hogy úgy porba ejtett, vagyok kivettetett
Édes egyem szívébűl.

De hiszem, az Isten meg szán végre engem,
Kiveszen e világbul,
Hamar megvígasztal, boldog halál által
Kisegít kínjaimbul,
Beköti sebemet, gyógyítja lelkemet
Csak az ő jóvoltábul.

