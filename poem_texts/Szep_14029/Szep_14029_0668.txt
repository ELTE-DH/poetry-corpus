Szezon [4]

1.

Benne vagyunk a szeptemberben,
Lehull a rózsa és a mák
És megjelenek mélabúsan
Az összes őszi szimptomák.

A szimptomák hej, megjelennek,
Hisz már a nyárnak vége ma:
Erdélyben hervadnak az erdők -
S virul az erdőpanama...

2.

Pétervárott is fúj az őszi szél,
És hull a bomba, mint a falevél.
A cár a levegőbe néz:
Nehéz a helyzet, óh nehéz...

A hadsereg packáz velem
És nincs egy erős emberem..
Stolypin... Trepov... csupa állat -
Óh jaj, mi a fenét csináljak?

Hah: megvan! Van, egy orosz,
A Beketowban táboroz,
Az egész világot legyőzi ott -
Hazahivatom Lurikot!...

3.

Ha már Lurik vitézrül van szó,
Eszembe jut Lurik vitézrül,
Hogy a politikában is most
Egy sablonos birkózás készül.

Beck gróf a bajnok Ausztriában
És Wekerle a bajnok nálunk,
S mint rendesen, a földet nékünk
Érinti majd mind a két vállunk...

