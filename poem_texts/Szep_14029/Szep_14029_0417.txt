Fürdőre

Süt a nap az égen,
Fagylaltot eszik csekélységem,
Megérett a mák,
Mindezek a szimptomák
Képét adják a forró nyárnak
És kapcsán ennek
A magyarok fürdőre mennek,
Áldja meg az Isten, áldja
Aki elmegy Karlsbadba,
És az se menjen hiába
Aki elmegy Abbáziába
Az Isten áldással borítsa
Aki elutazik Rohitsra,
Annak is legyen szerencséje
Aki elmegy Velencébe
Annak is jól folyjon dolga,
Aki elmászik Tirolba,
Áldd meg isten nyakra-főre
Aki a Schweizba megy fürdőre
S ki Trouville-ban a plage-ra dől le,
Szép barnára süljön bőre,
Aki elmegy a szép Spaa-ba,
Áldassék mind a két lába,
De a legjobb kívánatom
Mégis, mégis annak adom,
Aki egy
Hazai fürdőre megy.
Én láttam egy olyan magyar,
Aki hazai fürdőre tart.
Éppen máma
Ment az ingyen Duna-uszodába.

