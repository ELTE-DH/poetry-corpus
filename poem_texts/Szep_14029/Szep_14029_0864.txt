[Szállj le madár...]

Szállj le madár, szállj le
A legalsó ágra,
Hadd írjak levelet
Mind a két szárnyadra.
Apámnak, anyámnak
Gyenge kis húgomnak
Vidd el madár, vidd el
Levelemet vidd el
A tengeren is túl
Egy néhány mérfölddel.
Ott tanálod őket
Keserű bánatban
Mindjárt megisméred
Szivök busultában
Koppants az ablakon
Levelemet tedd le
Vagy pedig akaszd fel
Az ablakkeresztre.
Ha kérdik, hogy vagyok
Mondjad hogy rab vagyok
A jó isten tudja
Mikor szabadúlok.
Talán szabadúlok
Húsvét ünnepére,
Ha Húsvétra nem, hát
Pünkösd reggelére
Vagy megszabadúlok
Karácsony napjára
Vagy megszabadúlok
Koporsóm zártára.

