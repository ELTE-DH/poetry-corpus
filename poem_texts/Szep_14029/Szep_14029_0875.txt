Népdalok

I.

Nem kell nékem tükör:
Már minek is kéne?
Belenézek a rózsámnak
Ragyogó szemébe!

Ha tükörbe nézek,
Csak képemet látom;
Rózsám ragyogó szemében:
Üdvöm, boldogságom!

II.

Most futott le egy szép csillag az égen,
Lefutottál az egemről már régen!
Esztendeje, hogy elhagytál engemet,
Esztendeje nem lelem a kedvemet,
Nem lelem a kedvemet!

...Maradt még vagy miljom csillag az égen!
Nem te vagy a legszebb lány a megyében!
Elszeretek egy másikat magamnak:
Azt hivom majd ragyogó csillagomnak,
Ragyogó csillagomnak!

III.

Megbánod még azt ezerszer,
Amit tettél a szivemmel!
Amit tettél: hűtlen lettél;
Hűtlen lettél: mást szerettél!...

Ölelésed mért ámitott?
Csalfa szemed mért csábitott?
Mézes ajkad mért hazudott?
Szivem szeretni mért tudott?...

Hol a vonód, cigány? Húzzad!
A legeslegszomorúbbat!
Húzd! a könnyem megeredjen!
Húzd! a szivem megrepedjen!...

...Édes anyám, ne vigasztalj:
Nem gyógyúlok én meg azzal!
Fáj a szivem: meg se gyógyúl,
Csak a sirtúl, koporsótúl!...

IV.

Lehull a fa levele:
Lefújja az ősz szele!
Szegény szivem szomorú:
Szomoritja setét bú,
Setét bú!...

Szivem bántja a bánat,
Mert szerettem babámat.
Hej, de ő mást szeretett,
Árván hagyta szivemet,
Szivemet!...

Hányszor mondtad: hű leszel!
Igaz szerető leszel!...
Hamis voltál, hamis vagy,
Csalfa voltál, az is vagy,
Az is vagy!

Már azóta más szeret:
Másnak adtad a szivedet!...
Ne félj: meg nem átkozlak,
Csak mindétig siratlak,
Siratlak!...

Jobb volna tán a sirban!...
Temetőben sok sir van...
De tán lesz még egy verem,
Hol magam kipihenem,
Pihenem!...

V.

Belepte a fehér hó a tájat.
A szivemet fekete búbánat...
A vetésnek jó
Az a fehér hó...
...Nekem is jó az a bánat, mert hiszen
Temetőbe, sirba hamar elviszen!...
Barna kis lány: érted fáj a szivem!
Barna kis lány: szerettelek hiven!
De te sohasem
Hittél énnekem!
Hogy elhagytál, majd ha egyszer megbánod:
A siromra ültess majd egy virágot!...

