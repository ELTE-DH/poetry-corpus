Poétahalál

Elsirta utolsó dalát is,
S még egy utolsót köhögött -
S a lelke ott járt valahol a
Ragyogó csillagok között...

„Meghalt...” mereng a házmesterné,
És a szemében könny fakad.
„Szegény fiut sajnálom én, hejh
Bár sokkal adósom maradt...”

Néhány sápadt, szomorú úr
- Ujságírók bizonyosan -
Fásultan nézik a halottat:
„Hogy hitt, remélt, - de hasztalan...!”

...És a küszöböt imbolyogva
Halvány, kopott lány lépi át -
És görcsös, fájó zokogással
A holttestre veti magát...

