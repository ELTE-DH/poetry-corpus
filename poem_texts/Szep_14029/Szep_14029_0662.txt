Császártalálkozás

Mily imponáló, mily csodás
Az ily magas találkozás,
Mily szép, hogy így találkozik
Edvárd s Vilmos, a II-ik.

A két dicső, hatalmas férfi
Ilyenkor egymást ó, megérti,
Csupa titok, rejtély a lényük -
Mert egy világ bámul feléjük.

Találkoznak s kezet fognak,
S a szép időrül társalognak -
S ezer riporter lázban ég,
S hegyezi Klió a fülét.

S ha szájával egyik a másik
Dicsőséges képére mászik
S elcsattan a császári csók,
Élveznek az alattvalók.

Az ily találka szép, remek:
A kávéház erről cseveg
S a diplomata, - szegény állat,
Míg beleszédül kombinálhat.

S bucsúzáskor mérsékelt kéjjel
Még egy-egy csókot nyomnak széjjel!
Jól beütött a randevú -
Nem nyomja fejüket a bú!

