Két kicsi bagoly, mindakettő jómadár

Mesélek kérem egy kis intimpistát
Melyben nem primadonna szerepel
S nincs benne gólya, aki kelepel,
Viszont bagolyról lesz szó, - kezdem is hát
A diszkrét intimpistát:
Nos kérem szépen két ifjú bagoly
Kint a Városmajorba valahol,
Egyik baglyocska persze hím,
A másik nőstény, uraim,
Találkozott a vadgesztenyefán
A randevúknak édes alkonyán.

Azon a fán, méltóságos közönség,
Bagoly kisasszonyék odúja volt
S a bagoly úrfi oda vándorolt,
Hogy egymást édes csókkal csőrön öntsék,
Méltóságos közönség.
S ez eldugott bagolylakás alatt
A fán egy villanykörte is ragadt,
Melyet még Bárczy és Boda
Szereltetett nekünk oda,
Hogy este se legyen sötét Buda,
De akkor béke volt, hát nem csuda.

Szóval, sőt szó nélkül a két fióka
Az odu szélin flörtölt hevesen
A csóknak náluk nincsen neve sem,
Csak vágyat érez ezredévek óta
Minden bagolyfióka.
Két csőr egymásra könnyen rátalált,
Mivel a bagoly csak sötétbe lát,
S bagolykisasszony felfülel:
Huh, huh... jönnek... vigyázni kell!
A villanyt felcsavarnánk netalán,
Hogy meg ne lásson, ha jön a mamám!

