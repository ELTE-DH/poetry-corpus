Bizalmas

Hallod lépéseid ha sétálsz?
Az álmos társalgást szoktad figyelni
Mit két cipőd folytat sétád alatt?
Nem meglepő? kivált ha kavicson jársz.
Hát a kefének halk seprű-neszét
Lesed füleddel ha hajad keféled,
Igen? s ha társaság közt ülvén
Hasad megkordul, elrémülsz ugye
S egyet köhintesz. Így van-é, felelj!
Beszélj: mit gondolsz egy-két pillanatban
Olyankor? nem tudod? az a köhintés
De árva hang az! a te árva hangod,
Oh arra senki nem szokott felelni.
Mit is akartam mondani... igen,
Hűs és meleg szél sétál néma szádon
Ki és be: a lélegzet. Életed.
Érzed? hallod? hát azt hallod ha nyelsz?
E földön szolgálat nélkül maradtam
Nincs semmi gondom, aaa unatkozom!
Nevess ki, örvendek ha szép fogad van.
Igaz: te nem tűnődtél még egy percig
Mikor roppantak tördelt ujjaid?
A csendes erdő nem jutott eszedbe
Hol vékony ágat törnek valamerre?
Mondd, hát az ajkad ízét ismered?
Mondjad. Hisz tán haraptad ajkaid
Te is mikor gőgödre szégyen ömlött
S szemed gyujtotta vérvágyó harag
S reménytelen reményeid mikor
Dühöngtek szíved rengő ketrecében
S szögezted a szádat, hogy egy nyögés
Ne jöjjön a mélységes háborúból
Amit rendeznek kórod bestiái?
Hát sóhajod mindig meghallod-é
S meghallgatod, mondd? végigolvasod
Míg röppen halkan, azt a névtelen
Sürgönyt, mit a távol halálnak adsz fel?
A kalapodra hullott már levél
Az őszi fák közt? nékem a kabátom
S mellényem közzé is szállt egy levél
S szívemre csúszott. Ó de furcsa ez.
Jaj hadd kérdezlek! a friss kis hidegre
Emlékszel, amit ujjhegyedre vettél
Mikor betűket húztál ablakon
Télben, midőn a hályogos üveg
Hólepte kertbe s alvó múltba néz?
Szemed megérzed néha hirtelen,
A két szemed, mikor húnyod s nyitod?
Érzed hogy él a két néző csiga?
Sejdíted íztelen s érzékeny ízét?
Nem kóstolgattad azt a ritka percet
Mikor melegszik a szem s elborul
S az orrcimpákba is meleg vegyül
S csiklandós lesz belül, meg is remeg
S szemed golyóján félig ecetet
S tokajit érzel félig s ájuló
Eszmélettel látsz égő óceánt
Amely már összecsap fölötted.

