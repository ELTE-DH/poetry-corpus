Hosztalek dala

Voltam király a Népszínházban,
Hatalmas, boldog és vidám,
Míg egy napon csuful megjártam:
Egy pofon csapott le rám.
Erről tárgyalnak ma lázban
Budapesten mindenütt.
Sohsem hittem volna kérem,
Hogy a nagy malőr beüt.
Voltam király a Népszínházban,
Jaj, jaj, ja-ha-jaj,
Voltam király a Népszínházban.

Voltam király a Népszínházban,
Beállítottam egy napon.
„Hosztalek vagyok” - magyaráztam -
S nem hazudtam, mondhatom.
„Üdv kegyednek Hosztalek!” - szólt
És nyakamba hullt Vidor,
S rövidebb lett nyomban arcán
A már régen hosszú orr,
Voltam király... stb.

Voltam király a Népszínházban,
Tisztelt engem Vidor tata,
Pénzt vágyott tőlem látni lázban,
Ámde pénzt nem láthata.
A tatának pénzt nem adtam,
Mert a tata egy balek,
S mert nem mondhat egy krajcárt sem
Magáénak Hosztalek.
Voltam király... stb.

Voltam király a Népszínházban,
Bizalmat helyeztek belém.
A férfi-színészt pofonvágtam,
A női-színészt ölelém.
Miljomosnak mily jó lenni:
Megtanított ez a hecc -
S miljomos a Népszínházban
Millió nélkül is lehetsz.
Voltam király... stb.

Voltam király a Népszínházban,
Igazgató, tulajdonos,
Bár szafaládét vacsoráztam,
Amely bennem otthonos.
Azt mondtam, hogy négy lovam van.
De, mi fénylik, nem arany:
Négy lovam hej, nem volt nékem,
Csak egy jámbor szamaram -
S voltam király... stb.

Voltam király a Népszínházban,
S detronizáltak, fájdalom:
Egy hősies kórista bátran
Megütött az arcomon.
Felpofoztak és kilöktek,
S Vidor dühe rémítő -
Pedig legjobb operettjét
Nekem köszönheti ő!
Voltam király... stb.

