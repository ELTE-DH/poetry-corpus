A havasi gyopár

Innsbruck tájékán tegnap egy húszéves ifjú gyopárkeresés közben lezuhant a havasok között. A havasi gyopárnak minden évben megvannak a maga áldozatai.

A bús, elátkozott havasnak,
Hol nincs madárdal s tél a nyár,
Egyetlenegy virága van csak:
A fehér havasi gyopár.

A zord, kietlen sziklatájnak
Ő a tavasza, a nyara,
A gyopár a havas szerelme,
Mosolygása, napsugara.

Virul üdén és hófehéren
S körötte minden vad, kopár...
Oh természet, te nagy poéta,
Egy szép poémád a gyopár.

S mint ifjú szép királyleányát
A zordon mesebeli vár,
Úgy őriz féltve és szeretve
A havasvárad, oh gyopár.

...S jönnek rajongva, jönnek dallal
Bohó fiúk egymásután:
Szerelmesét egy szál gyopárral
Várja valahol egy leány...

Hiába rózsa, s száz virág más
Kertjében hasztalan virul:
Égő szerelme lánysziveknek
Gyopár a hegy ormairul.

Epedő vágya, sóvár átka,
Bolond és megható mese...
S elindul dallal és rajongva
Gyopárért hű szerelmese.

S előtte tiltón tornyosulnak
A virágrejtő ősz hegyek
Az ifju reszket... visszatérne.
S a lányra gondol: „Ah, megyek...”

Szakadékokból zúg fülébe
Egy hangtalan fenyegetés,
De vár a lány... s az ifju suttog:
„Tovább! Az út már oly kevés...”.

S úgy érzi: vív az ideálért,
Úgy érzi: hős, mese-lovag...
Előtte szikla, gyilkos örvény -
S azt a leányt, azt látja csak...

Oly együgyű a nóta vége:
Az ifjú persze lezuhan -
(A leány vár... vár a gyopárra
S egy ideig boldogtalan...)

Az ifjú véres, buta roncs lesz...
Halálhörgése fölzokog -
És visszhangozzák vad kacajban
A bosszuálló havasok...

