Eső

Egy esőcsepp szállt arcomba
Hogy a hűvös úton mentem
Szemem alá ugrott éppen
S még egy csepp jött. És görögtek
Lefelé, le. S téli szívem
Engedett. Oly jó meleg lett.
A fájdalmat észrevettem
Hogy benyit s leűl szívemre
Mint pamlagra űl a vendég
Ki jó szót hozott a házba.
És a víduló esőben
Fölemeltem érző arcom
És a két szemem betettem
S képzeltem hogy sírok sírok
És könnyeim korcsolyáznak
Számhoz mint még friss időmben
Mikor mindig tudtam ríni.
És mosolyra ment az ajkam
S elnyílt mintha fel az égnek
Vallaná hogy: jó, nagyon jó.

