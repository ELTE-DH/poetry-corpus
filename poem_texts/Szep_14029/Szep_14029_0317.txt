Nyári örömök

1.

A májusnak mihelyt vége
És a nyár jön a helyébe:
Ah, a gége egészsége
Budapesten rosszul áll.

Por az utcán, téren sorban,
Por az ágon, a bokorban
S a tüdőben és az orrban
Állandó vendég a por.

Ha szétnézek innen, onnan:
Ugy érzem magam nyomban,
Mint a ködös Albionban -
Olyan sürü itt a por.

Oh, nem birnánk betegen mi
Ily sok drága port bevenni
Száz év alatt, mint amennyi
Ingyen port igy beveszünk.

S a tanács néz türelemmel:
Hogy ful meg a pesti ember -
Oh, hogy semmi port föl nem ver
A városnál ez a por!

Az vigasztal néha titkon:
Porrá válok egykor bizton
S akkor én is igy pusztitom
Unokáink tüdejét...

2.

Itt a nyár, a szép meleg nyár,
Beköszönt már Budapesten,
Itt az édes, nagyszerü nyár -
S nappal élni lehetetlen.

Nappal por, bűz, forróság van,
Rut a nappal, ámde éjjel
Tele van e piszkos város
Szerelemmel, dallal, kéjjel.

Oh, gyerünk csak a ligetbe,
A szinkörbe s Ősbudába,
Ahol zeng a Móric, Móric
És a Bergerék Zsigája.

Gyerünk csak a Moulin Rougeba,
Gyerünk csak a szeparéba,
Hol a sok nő vig, közlékeny
S édes, mint a cukorrépa.

Oh, a vidám Ősbudában
Éjjel szent gyönyörben uszom;
Gummitalpun hajtatok ki -
S visszatérek omnibuszon.

