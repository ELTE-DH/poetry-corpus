A persely

Volt egyszer egy derék leányzó
Derék volt ő és takaros.
S nagyon szerette a leányzót
Egy tisztességes iparos.
De a házasság réve hej be volt előttük zárva,
Mert a leány meg a legény szegény volt és oly árva,
S ha már az Isten nem segít -
Oh kitaláltak valamit,
Oh kitaláltak valamit.

S szólt egy nap a fiú: galambom!
Én most egy kis perselyt veszek,
S valahányszor mi csókolózunk
Egy forintot beléteszek.
Ezután dolgozni fogok akár egy marha meglásd
S szorgalmasan fogjuk kedves babám, szeretni egymást,
S a sok forint, ha százra nőtt,
Megtartjuk majd az esküvőt,
Megtartjuk majd az esküvőt.

S a szerelmes ifjú kézműves
Így szólt és így cselekedett,
Gyakran átölelte babáját
S egy pengőt a perselybe tett.
És egy szép forró éjszakán oszt szólt a legény: „Drágám!”
A kis perselyt, a csók perselyt meg kén nézni tán már,
Sok volt a csók, sok volt a méz -
Tán együtt is lesz már a péz,
Tán együtt is lesz már a péz!

És feltörte a nehéz perselyt
S a legény majd esik hanyatt.
Mert szétgördülni lát nagyon sok
Ötkoronást meg aranyat.
Nem forint van benne csupán, s tátva maradt a szája
S szegény legényre nagy büszkén ránevet a babája:
Talán az hitte valaha -
Más is oly smucig mint maga!
Más is oly smucig mint maga!

