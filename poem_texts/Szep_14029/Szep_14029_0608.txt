Darabontok búcsúja

- Kesergés az elmulásról. -

Fejérváry:

Összeütöm a sarkantyúm,
Már én innen elmegyek -
Oh, hányadszor helyeznek már
Penzióba engemet!
Oda van már szép hatalmam,
Egy vigasztal meg csupán:
Annyi ronda küldöttséget
Nem fogadok ezután!

Kristóffy:

Darabontok gyöngye,
Ügyvivők vitéze:
Most akartam lenni
Népjogok vigéce -
S mielőtt valahol
Bekopogtam volna:
Előre kirugtak -
Mehetek pokolba.

Lányi:

Nem tört le nálam szebben senki
Az egész kormány-vonalon,
Két szék közé, s kétségbe esve
Búsan zengve hattyúdalom.
Igazságot nem ügyviszek már
S megesik az injuria:
Melynek elnöke vágytam lenni -
Elítélhet a Kuria!

Feilitzsch:

Erdő, erdő, sűrű kerek erdő,
Rád gondolok s bús leszek, kesergő:
Most virulsz csak, most borulsz csak zöldbe -
S mécénásod elhervad örökre.

