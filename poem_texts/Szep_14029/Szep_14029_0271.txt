Csók a kapu alatt

Nem, nem jön senki
Te drága ne félj
Tedd be a szemed

Egy kar elfogja
Síkos derekát,
Másik kóstolja
Válla melegét,
Hajlik a fej mint
A hallgatódzás,
Verik a pillák
Pillái hegyét,
A fül elájult,
Alszik a tüdő,
A Föld megcsúszott,
Leolvad az ajk,
A nyelv kanóca
Szikrára talált,
A kalap alatt
Tetőtűz langall,
A mell rohan mint
Domb ellen ostrom,
Gomb combra hág mint
Vaj a kalácsra.
Az orron át jön
A szív nyögése,
A fogak néger
Álmot dadognak,
A kéz, két fáradt
Hullám, tántorog,
Kígyók izegnek
A csípők alatt,
Jön végtelenből
Egy lassú számum,
Az ágyék enged
S inogva simúl
Lágy kapujához
A mennyországnak.

