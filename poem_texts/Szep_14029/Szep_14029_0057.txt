Gyorsvonatról

Messzi zöld fák közt
Úszik egy kis város,
Egy rózsaszín torony,
Egy erkély, virágos.
Csókját a nap csapja
Egy tündöklő ablakra.

Fehér madár az égen,
Cink tetők fölött bágyadt
Kék égmezőben felhők:
Sárga viola-ágyak.
Hattyú sötét kis vízen.
Híd. Ciprus. Fáj a szívem.

Az idegen város
Elfordúl míg csodálom,
Mosollyal, sohajjal
Oldódó könnyű álom.
Tép ez a durva részeg
Vonat, jaj, visszanézek.

Ott kellett vón kiszállni,
Tán oda bútt az élet,
Öröm, borúlt ligetben
Ott jár vörös tündéred
Lábujjhegyen, ruhátlan,
Lágy fűben, lágy trillákban.

