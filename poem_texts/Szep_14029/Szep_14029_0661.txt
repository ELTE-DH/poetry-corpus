A háziúr dala

Őseimnek érző lelke
Előttem rég elfelejtve,
A szememben gőg ragyog:
Pesti háziúr vagyok.

Van egy dicső szenvedélyem,
Az életem ennek élem:
Stájgerolni akarok -
Pesti háziúr vagyok!

Akár télben, akár nyárban,
Béremelek, ha fertály van,
Az enyém e drága jog -
Pesti háziúr vagyok!

Azért erdő, hogy zöldelljen,
Azért házbér, hogy emeljem,
Remélem, hogy ez nagy ok...
Pesti háziúr vagyok!

Emelem a bért epedve,
Emeletről-emeletre,
Ez a sport, mit folytatok -
Pesti háziúr vagyok!

Szegény partáj, ez a nulla,
Elém rogyik elájulva...
Nekem hasztalan dadog -
Pesti háziúr vagyok!

Tele vagyok pénzzel torkig,
Stájgerolok mégis holtig:
Ez egy l'art pour I'art-dolog...
Pesti háziúr vagyok!

S ha már mindent fölemeltem,
Kilehelem nemes lelkem
S mennybe visznek angyalok -
Pesti háziúr vagyok!

