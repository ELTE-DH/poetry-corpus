Régi jó világ

Istenem de jó világ volt nálunk valaha,
Mikor még élt Ferenc József, Jókai, Blaha

Az úttesten pattogtak a szép fiakkerek
Fütyörészett városszerte az inasgyerek

Villogott itt a monokli, az előkelő,
Egyptomi cigarettát szítt a könyvelő

Cilinder volt a polgáron, lakkcipő, zsaket
Gyémánt gyűrű lepte el a kövér kezeket

A cigány ráhúzta este, folyt dáridó,
Pezsgőből itta a pertut gentry meg zsidó

A nyár csupa lóverseny volt, a tél csupa bál
Meg disznótor, mit a magyar oly kéjjel zabál

És francia zene szállott, a valse lente, s a bleue,
És párisi parfumökben fürdött mind a nő

Konyakunk is francia volt, s az a sok likőr,
És finomabb sajtot adott Brei, mint Pusztadör

És egy Gerbeaud-torta, az a mennyei zamat...
Mindig mindig meg akartam ölni magamat.

