Meglátod

A csillagok fölé
Repül már az ember,
S lemegy olyan mélyre
Amily mély a tenger.

És lenn a tengerben
Már fotografálhat,
Ismerős lesz minden
Rejtett növény, állat.

Mindennap az ember
Új csodára ébred,
Nem lesz semmi titka
Majd a Mindenségnek.

Távolba láthatunk,
Távolba hallhatunk,
Hosszú lesz az élet,
Tán meg se halhatunk.

A lehetetlent is
Szabad lesz remélni;
Meglátod hogy milyen
Érdekes lesz élni.

