Günther novellája

Pengessünk szép dicséretet
E jámbor vasárnapi lanttal:
Egy novellát dicsérek én,
Melynek költője Günther Antal.

A szívem most vidám, derűs,
A szívem, e szomorú cella,
Egy kis napfényt locsolt belé
A végrehajtási novella.

Irálya óh milyen derék,
Szűzséje, szerkezete mily jó, -
S benne legszebb, hogy végre már
Nem hajtható a hírlapíró.

A becstelen hitelező
Most már hiába fárad nálam,
Én tőlem el nem viheti
Sem bútorom, sem a könyvtáram.

Nincs könyvtáram, se bútorom,
De nem, nem hagyom Günthert cserbe -
Megyek, megyek, veszek, veszek
Most könyvtárt meg bútort hitelbe.

