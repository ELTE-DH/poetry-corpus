Az „ifju óriás” dala”

A New-York kávéházba járok,
Ott töltöm éjem és napom;
Bár elbuktattak a tanárok,
Zseni vagyok, azt mondhatom!
Hajam sörény, szemem beesve,
Borotvált arcom oly fakó...
S fehérnek (ez regényes, nemde:)
A gallérom nem mondható.
Nyakkendőm egy fekete felleg -
Im, személyleírást adok:
Remélem, tüstént rámismertek -
Én ifju óriás vagyok!

A New-York kávéházba járok:
Valaha „mester” leszek én!
S míg égnek bennem büszke álmok,
Iszom hitelbe feketém...
Tollat kapok kezembe néha
És dül a dráma, operett;
S vasszorgalommal ont a véna
Ah, verset mindenekfelett!
S néznek kiváló tisztelettel,
Míg tollat lázzal forgatok:
S megállapítja minden ember,
Hogy ifju óriás vagyok!...

A New-York kávéházba járok
És ostromolom az eget...
De még buzgóbban az ujságot,
Hogy „adja le” a verseket...
Már megjelent egy pesti lapban
Egy „óriási” kis dalom;
(Véletlenül tán nálam is van,
Ha tetszik, elszavalhatom.)
S ha pénzem lesz, egy kis füzetben
Meg, megjelennek a dalok! -
S a kritika kimondja menten,
Hogy ifju óriás vagyok!

A New-York kávéházba járok:
A szerelemhez mi közöm?!
Nem érdekelnek szende lányok;
Szívemben undor és közöny...
Plátó le van tárgyalva végleg,
A rimem nem számára bong:
Beteg valóm a bűnös éjek
Poéziséért ég, rajong!...
A lantom, a cinikus új lant
Csak Perditával társalog,
S melódiám az égre kurjant,
Hogy ifju óriás vagyok!...

A New-York kávéházba járok:
E hely bűvös varázsa von:
S könyökölök - mást se, csinálok
A cifra márványasztalon.
Az átlagembert szánva - szánom,
Ki csöndben küzdve él, bután...
- Ah, én lihegve, én sovárgón
Futok a név, a név után!
...Hajnalban fölveszem kabátom,
Az öreget, s elballagok...
S hideg szobámban szép az álom,
Hisz ifju óriás vagyok!

...S hej, ha elillant ifjuságom,
Egyetlen kincsünk oda már -
S elszáll sok ábránd, dőre álom,
El, mint például a madár.
És elhibázott uton járván,
Hiú bálványom cserbehagy:
Mi lesz belőlem, ó mi vár rám,
Ha nem érvényesül ez agy?!
...Eh, félre hitvány aggódások:
A tény, az mindent túlragyog, -
Hogy a New-Helikonba járok,
És ifju óriás vagyok!...

