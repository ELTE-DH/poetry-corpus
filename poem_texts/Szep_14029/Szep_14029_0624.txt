Dal a rabmunkáról

A belügyminiszter rendeletileg megszüntette ma a megyeházi börtönökben a rabmunkát.

Szenzációs a hír, amelyet
Önöknek most tudtul adok:
Ah, mátul fogva, mátul fogva
Nem dolgoznak már a rabok.

Megjött a hivatalos lapban
A miniszteri rendelet -
Amely örömmel s irigységgel
Egyaránt tölt el engemet.

S a nap a börtön ablakára
Már legvidámabban ragyog:
Óh, a legboldogabb halandók
E perctől kezdve a rabok.

Nem dolgoznak, nem rabmunkálnak
Abszolúte semmit sem ők -
Csak ülnek, ülnek este-reggel
És délután és délelőtt.

Ülnek vígan, ülnek derülten,
Egyikük sem lesz már komor,
Ülnek kövéren és kevélyen,
Mint a Deák Ferenc-szobor.

A fegyházban kötött harisnya
Nem kapható már aranyér' -
Annál gyakoribb lesz eztán a
Fegyházban szerzett aranyér.

S ily kedvező körülmények közt
Ah, elképzelhetik önök:
Föllendülnek, zsufolva lesznek
A jóforgalmú börtönök.

Oh nincs rabmunka... s majd ha kérdik:
Rabok legyünk vagy szabadok? -
Sok szegény honfi vígan ordít:
„Rabok, rabok, csakis rabok!”

