Hetivers [25]

I.

Izzadva irtam akkor is,
Mikor dúlt január, -
Most kétszeresen izzadok:
Mert itt nyár.

Nagyon, nagyon meleg vagyon...
Jó vón' nyaralni már,
De pénzt hevével nem hozott
A nyár, a nyár.

Nagyon, nagyon meleg vagyon...
És pénzem nincs - mi kár! -
Hát hidegen fogadlak én,
Oh nyár, oh nyár!

Akinek Isten pénzt adott,
Most arra Tátra vár;
Én, sajna, Pesten töltelek,
Oh nyár, oh nyár!

...Fölösleged eltenni most
Bárcsak lehetne, bár:
És fűtenem télen vele...
Oh nyár, oh nyár!

Ó, mert szobám nagyon hideg,
Ha jő a január -
S télen sóváran suttogom:
Oh nyár, oh nyár!

Nyáron hidegre nem telik
- Szomorú, ugyebár? -
S télen hevedre nincsen pénz,
Oh nyár, oh nyár!

II.

Norvégiában a minap
- Mily szörnyű gondolat! -
Oszkár királyt, norvég királyt
Elcsapták, mint olyat.

És semmi harc és semmi vér,
Semmi romantika...
Szegény király dühös lehet,
Akárcsak egy bika!

A trónon mélabúsan ül
- Oh gyászos, árva sor -
És néha-néha fölsohajt:
„Seckerhets tendstichor!...”

Egy értesítés jött csupán
S oly szürke az irály:
„Tudatjuk tisztelettel önt,
Hogy ön már nem király.”

Hőskölteményt hogy zengjenek
Ez ügyről valaha?
Oszkár, rajtad kacagni kell,
Kacagni: hahaha!

Kacagni? Nem: a szánalom
Fog el e tény miatt:
Szegény király - most már csupán
Egy országa maradt!...

