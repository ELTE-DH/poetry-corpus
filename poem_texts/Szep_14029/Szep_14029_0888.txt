Kossuth apánk

Megizented... s mi, ifjak, aggok,
Mindnyájan harcba indulánk.
S szent áhitattal rád felnézve,
Kiáltottuk: Kossuth apánk!...

...Midőn kibujdosál a honból,
Setét felhő borúla ránk...
S azt mondta minden sóhajtásunk:
Gyere haza, Kossuth apánk!...

...Hazajöttél... szemed lehúnyva,
Mely féltő gonddal néze ránk...
S koporsódon sirtunk, mi árvák:
Meghalt, meghalt Kossuth apánk!...

...Nem! nem haltál meg! - minden magyar
Szivében élsz, lent és felül...
S a neved világít előttünk
Fennlobogó szövétnekül!...

A pásztor, tüzénél merengve,
Dallal köszönti nevedet,
S a róna csillagos magányán
Ábrándjaiba szövöget...

Nem, nem haltál meg! Szent emléked
Sugárzik szerte, mint a nap!
Sóhajt, ha rád gondol, a szántó,
S imájába foglal a pap...

Nem, nem haltál meg! dicső lelked
Hű nemzetedben él tovább...
S miért küzdél, magasra tartjuk
A szabadság szent zászlaját.

Örökké él a szent szabadság,
Melyért annyi vért hullatánk,
S, ki a szabadságot jelented,
Örökké élsz, Kossuth apánk!...

Hajdúszoboszló 1902. szept. 17.

