Kaszálnak [1]

A nagy fűbe heten állnak
Sorba állnak, úgy kaszálnak

Csak bokától látni őket
Azt hinnéd a földből nőttek

Egyet lépnek, egyet állnak
Akár álomban járnának

Le van az ő fejök hajtva
Elhajlásuk táncos fajta

Mind egyszerre suhint, lassan
Hogy én azt alig hallgassam

Mintha édes sóhaj lenne
Bánat lenne, óhaj lenne

Nem napszám ez, nem füvészet
Fénylő mozdulatművészet

Oly finom, oly csoda fáradt
Ahogy ontják a fűszálat

Mintha nem halálnak adnák
Csak szelíden símogatnák.

