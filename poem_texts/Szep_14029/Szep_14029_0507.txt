Falinaptár

Volt egy örömöm is,
Az újévi gondok
Közepett,
Egy papírkereskedő
Falinaptárt küldetett,
Amiért köszönetet mondok
Ez úton neki,
Bár, elhiheti,
Mily borzasztóan megijedtem,
Mikor a szegre akasztott
Papírlapokat számolni kezdtem
Melyeket majd naponta leszakasztok.
Ó, háromszázhatvanöt darab
Papír. Ennyi éj és ennyi nap
Egyetlenegy rongyos esztendőben
S minden nap gond bőven,
Mászkálni sárban, ködben, hőben,
Csalódni barátban, nőben.
És háromszázhatvanöt éjjel
Gondolkozni szenvedéllyel,
Álmodni Tündérországról
S felébredni Budapesten.
Ezt a fenyegető tömböt
Magam előtt lássam, lessem?
Ó papírkereskedő úr
Ne vegye tőlem rossz néven,
Olyan bús volt minden évem...
A naptárt, én tapintatlan,
A takarítónőmnek adtam.

