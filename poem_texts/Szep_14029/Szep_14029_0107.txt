Holnapra

[1916 karácsony este]

Nincsen harang hogy szóljon,
Gyertyácska nincs hogy égjen,
A fácska is de drága,
Egy forint minden ága.

Nincsen dió aranyból,
Arany nincsen papírból,
Nincs csengő hogy jól essen,
Nincs apa ki csengessen.

Nincs kőszén hogy kiizzon,
Nincs tűzifa lobogjon,
Hogy az arc kipirúljon,
A mosoly kivirúljon.

Nincsen mosoly mert elment,
Mert nem szeret már minket,
Csak a könny szeret minket,
Jó meleg szemeinket.

Gyász szereti szívünket,
Gond szereti lelkünket,
Az élet lám csak büntet,
Halál szeret bennünket.

Szeret a fagy folyókat,
Szereti köd a reggelt,
Csillagot szeret felhő,
Virágot hideg szellő.

Hó szereti a hantot,
Sötétséget az álom,
Átszállunk a világon
Két tiszta fehér szárnyon.

