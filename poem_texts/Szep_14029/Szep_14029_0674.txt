Lóra városatyák!

- Jelenet a városházán -

Személyek:

A POLGÁRMESTER

VÁZSONYI

KASICS

POLLACSEK

városatyák

EHRLICH G.

stb.

POLGÁRMESTER:

Uraim, méltóztatnak tudni,
Hogy most Rákóczi hazajő,
Átutazóban Pesten is lesz
S hogy jól fogadjuk, az a fő.
Fogadjuk őt oly finoman,
Minthogyha angol vóna.
Egy indítványom íme van:
Uraim itt az óra -
Lovon menjünk a hős elé,
Uraim, üljünk lóra!

VÁROSATYÁK KARA (megdöbbenve):

Mily szóra nyílt az ajka,
Mily szörnyű szóra:
Röviden azt óhajtja,
Hogy üljünk lóra,
Ó jaj, ló-ó-ra!

POLGÁRMESTER:

Uraim, mért az arcuk sápadt,
Mért nyögdécselnek, mint a gerle? -
Tegyük kengyelbe ó a lábat,
Örülni fog neki Wekerle.
A bujdosóknak megmutatjuk,
Lóháton hogy fest ez a test,
S ha atyjait nyargalni látja,
Rajong majd értünk Budapest.

VÁROSATYÁK KARA (lojálisan):

Igen, ez indítvány mesés,
Dicső dolog az ügetés,
Ügessünk hát kevélyen -
A polgármester éljen, éljen!

VÁZSONYI (Kasihoz súgva):

A polgármester jól beszél,
Ő jól beszél, azonban
Nekem egy pocakom van,
Nekem tehát a ló veszély.
De ön, kedves Kasics, remélem,
Fölül a lóra, kérem.

KASICS:

A tanácsát köszönöm,
Én nem ülök, üljön ön.
(Pollacsekhez):
Nehéz vagyok én egy kicsit,
Inkább választom a kocsit,
De ön, Pollacsek úr, remélem,
Fölül a lóra, kérem.

POLLACSEK:

A tanácsát köszönöm:
Én nem ülök, üljön ön.
(Ehrlichhez):
Pollacseknek hívnak engem,
Mint tudva vagyon,
És ily névvel lóra ülni,
Az bajos nagyon,
De ön, derék Ehrlich, remélem,
Felül a lóra, kérem.

EHRLICH:

Mit keresek egy paripán?
Hát vagyok én egy kapitány?
Nem hittem, hogy ily nagy legyen
A dicsőségem ára -
Nem ülök én egy lóra, nem,
Inkább felülök egy kályhára!

POLGÁRMESTER:

Nem értem, ó mért tétováznak,
A pillantásuk mért rideg.
Mindnyájukat váratlanul most
Miért lelte ki a hideg?
Hisz díszmagyarban lovagolni,
Az finom, impozáns dolog,
S a kurucok, ha látnak, szívük
A koporsóban feldobog.
Uraim, üsse meg a mennykő,
Hallgassanak a szóra:
Uraim huj-huj, uraim hajrá,
Uraim lóra, lóra!

VÁROSATYÁK KARA (zokogva):

Ó drága polgármester úr,
Ne legyen oly kegyetlen,
Amit kíván, az szörnyűség,
Az, kérem, lehetetlen.
Szívünk remeg, szívünk haboz,
És összeborzad testünk:
Ó jaj, hogy jövünk mi ahhoz,
Hogy vágtassunk, ügessünk?
Ó polgármester úr, könyörgünk,
Legyen kissé méltányos ön:
Meglátja, hogy ha lóra nem is ültünk,
Rákóczi úgy is hazajön.
Rákóczi úgy is hazajő -
És végre ez a fő...

(Könyörögve letérdelnek a polgármester elé. Csönd. Hadur egy könnycseppet - vagy mit - ejt a városatyák fejére.)

