Szezon [2]

I. Celziusz

Védszentje a kedves nyárnak,
Mélyen tisztelt Celziusz,
Hát figyelmen kívül hagytad,
Hogy már itt a június.

Hogy elszántan, harcrakészen
Vár a nyárra Budapest
És a vidám nyaralásról
Búsan gondoskodni kezd?...

Csalfa játék, amit űzve
Mostanában mívelünk:
Reggel szalmakalapot, és
Este náthát viselünk.

Hol meleg van, hol hideg van
Hellyel-közzel csapadék...
Mi a terved a higannyal,
Nem tudja más, csak az ég!

Óh Celziusz, ingatag vagy,
Mint egy asszony, ingatag, -
Ne kockáztasd bizalmunkat,
Embereld meg már magad!

II. A naftalin

A droguista búsan áll
A boltajtó előtt,
Az ég borús, a lég hűvös,
S ez macerálja őt.

A droguista zordan áll
És megtörten rebeg:
„E június, e június...
A fene egye meg!

Tavaly ilyenkor, istenem
Már forró volt a lég,
Tavaly ilyenkor, istenem,
Már oly boldog valék.

Tavaly ilyenkor már nyaralt
Itt-ott a pesti mind,
S elhinték a lakásban itt
A finom naftalint...

Most itthon van még Budapest,
- Szívemnek ó mi kín! -
Mit ér a nyár, mit ér a nyár,
Ha nem kell naftalin!...”

