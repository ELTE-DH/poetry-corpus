Sétálni

Sétálni, sétálni
Mily tiszta élvezet,
Járni, amerre a napfény
S a gyönge szél vezet.

A pálcát forgatni
Tűnődve, bután.
Megfordulni sokszor
A könnyű nők után,

Megnézni, milyen finom
A cipő, a boka,
S bámulni, milyen nevet hord
A boltok homloka.

Bár nincs vevő szándékod,
Megállni a kirakat
Előtt, nézni órát, gyűrűt,
Tárcát s az árakat.

S megállni a finom
Papírkereskedés előtt,
Képeslapokat nézni,
S rajtuk sok eszményi nőt,

Fővárosi művésznőket
És ismeretlen arcú
Démonokat, kik muff mögül
Kacsintanak. Oly karcsú,

Oly hódító, oly mosolygó
Mind. És kis lánygyerekek
Kik mereven az égre néznek,
Mint hitreményszeretet.

És tovább menni dúdolva,
És a fasorba érni,
Hol minden lépésedet a földön
Levélzörgés kíséri,

És színi a jó levegőt
És szórakozottan
Hallgatni messziről a villamost
Mely csilingel itten-ottan,

Mily jó mindez a léleknek,
Mily jó az idegeidnek.
Sétálni, elfeledkezni
Magadról, ez a legjobb, hidd meg.

Látod, te Tisza, terólad
Jutott mindez eszembe,
Szeretnél csendesen sétálni
És rádkiabálnak, nemde?

Megéri ez a politikát, mondd,
E bosszú, amit az utca tud állni,
E gőgös és szívtelen bosszú
Hogy téged nem enged sétálni?

