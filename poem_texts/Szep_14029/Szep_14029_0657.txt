Dal egy táviratról

Megjött megint a távirat,
Mely egy rozzant tüdőt sirat,
Mely összevissza, szerteszét
Tárgyalja Gorkij tüdejét.

A távirat, mely rendes, pontos,
Melyet a sajtó híven gondoz
És este-reggel azt a drága,
Hű olvasó fejéhez vágja.

E kis távirat nyáron-télen
Találkozik gyakorta vélem
S arról beszél, arról cseveg,
Hogy a szegény Gorkij beteg.

Alkotni újra nem tud ő,
Fáj benne a híres tüdő,
De gyógyulást keres vitézül
S valahová üdülni készül...

Ha jó idő, ha rossz idő:
Fáj ez a szorgalmas tüdő
S ha alkonyúl, avagy virrad,
Megjelenik a távirat.

S feledni kezdik itt meg ott,
Hogy Gorkij írni is szokott
És szerte azt hiszik majd végre,
Hogy tüdővész a mestersége...

S a távirat, mit Pétervárott
Föladtak, járja a világot
S mint a méh a virágokat:
Minden lapot meglátogat.

És szakadatlan, szüntelen
Itt is, amott is megjelen
S míg ajkát Maxim csókra nyitja -
Ő haldoklónak nyilvánítja.

Bolyongni fog sokáig, ó,
Mint a szívós örök zsidó
S ha porlad is már Gorkij teste,
Él e sürgönyben reggel-este.

Ez az a régi távirat,
Mely mindörökre új marad
S unokáinknak is regéli:
„Gorkij a reggelt meg nem éli”.

