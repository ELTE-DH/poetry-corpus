Ceruzairás noteszben

Te principessa, te fekete hattyú
Ki a bő fekete batárban űlsz
S tartod napernyőd fönn és meg se mozdúlsz
S napernyőd sem mozdúl s tűnsz mint az alvó
Előre-vissza sétáló kocsik közt,
Tudod, hogy itt állok pálcámra dűlve
S nézlek s beszélek hozzád és tegezlek?
Magyarországból jöttem én, tudod?
Ma délben érkeztem, fáradt vagyok
S először életemben látom ezt
Hogy itt korzóznak ernyős bérkocsik
És úri hintók, mind fekete lakk
S hogy az öbölben egy hajó harangoz
S a csónakok hintálják magukat
És lustán elfordúlnak jobbra-balra
S távol narancsszín és fehér vitorla
Hajlik s a rózsa part félkörbe megy.
De rózsaszín a villa mind, de zöldek
A fák mögöttük, de kék ez a víz
Mint a kékítő s gyémánt szikrák esnek
Mindig a vízre s alkonyat van itt is,
A kerekek forognak és ragyognak
És a sétálók olaszul köszönnek
S a barna képű tisztek oly fonákúl
Szalutálnak, nem úgy mint nálunk szoktak
S ellenzőjük nagyobb mert itt meleg van
S némán nevetnek mint a négerek
S hallok kacagni s diskurálni hallok,
Úgy tűnik mintha éltem volna már itt
És emlékezném, s úgy csodálkozom,
S nem ismer senki. A Caracciolo ez
Tudom s az a sok nagy citrom virág
Hosszú zöld fákon, az magnolia
S megy a fehér út fölfelé, hová is?
Itt senki nem törődik énvelem,
A rendőrtől félek pedig nem loptam,
Csak elhagyott vagyok mint egy levél
Ki nyáron egyedűl a fa alá szállt.
Tudod hogy én boldogtalan vagyok?
Ugye te principessa vagy, hadd higyjem
Hogy az vagy s életed gőg, gyász, gyönyör.
Tudod hogy a bőröndben könyveket
S száz névjegyet hoztam s levélpapírt
Hogy majd levelet írok és fehér
Zsebkendőket szép négyszögletbe hajtva
S fekete s kék nyakkendőt és galambszínt.
Tudod hogy életem magammal hoztam,
Én érzek, élek, homlokom meleg.
Ez itt Nápoly, mi lesz itt énvelem mondd.
Szívem fel van dagadva s fáj egész nap,
A múzeumra nem vagyok kiváncsi
S a templomok s a Palazzo Reale
Nem érdekelnek, csak a szerelem.
Tudod hogy minden éjjel álmodok
S a pincérnek nem szólok róla reggel.
És forgópisztolyom van, belga gyártmány,
Mondd nem borzasztó hogy nagy nyári éjen
Mikor boldogság ömlik a tejúton
Az ágy szélére szoktam avval űlni
S csüngő fejjel bámúlok vak szemébe?
Tudod hányszor sugtam már: istenem,
S hogy szenvedek mert a hajón patkány van
S hogy szenvedek mert arany foga van
Az ügyvédeknek és mert oly kövérek
S hogy szenvedek mert koldusok köszönnek,
S mert nyomorékok kis kocsin eveznek
S mert gyermekek nem kapnak otthon enni
S hogy szenvedek mert kórház van az utcán
És operálnak benne kloroformmal.
És nincs kedvem beszélni senkivel
Mert teveled beszélni nem lehet
S ölelni nincs kedvem mert tégedet
Ölelni nem lehet s nincs kedvem nézni
Mert nem találkozom tekinteteddel.
Tudod hogy láttam az eget s a tengert
S hallgattam a nehéz zenéket este
És néztem éjjel a hű verseket
És sokszor sírva sajnálom magam.
Azt mondják ez betegség, el fog múlni
S megnyugszom majd. Hát boldog nem leszek?
Szeretnék melléd űlni a batárba
Fölvenném megcsókolni hűs kezed
És sóhajomból gyűrü hajlana
Ujjadra s könnyem gyöngynek esne rá
És megkérdezném min gondolkozol
S árnyékos szemeid min szórakoznak
S rám néznél s azt lehellnéd: a halálon.
És hallgatnánk ketten, míg este lesz.

Nápoly, 1914 május

