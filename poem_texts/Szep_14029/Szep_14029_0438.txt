Tripolisz

Szeretnék hajóra szállni,
Szeretnék tengerre menni,
Kelet felé vitorlázni,
A Keleten megpihenni.

S ha ábrándom fényszóróját
Forgatom oda meg vissza,
Csakis Tripoliszba vágyom,
Csakis vágyom Tripoliszba.

Óh elég egy ilyen vágy is
Gyönge szívemnek, hogy fájjon,
De jó lenne ott sétálni
Most ez exotikus tájon.

Elképzelni is milyen jó
Az életet, ami van ottan:
Pálmák között folyó úton
Tevék ballagnak nyugodtan.

Süt a nap a sivatagban,
S ha egy kis enyhhelyet áhít,
Az arab a fa alá ül
S eszi a fa datolyáit.

Ott ül fehér burnuszában,
Nézi a fehér tetőket
Mily fehérek ott a házak
A moziban láttam őket.

Hát még este, az lehet szép,
Tripoliszban a hold felkél,
És fátyolos török nőkkel
Népesül meg ablak, erkély.

És a csendes ódon utcán
Felhangzik a méla ének,
Melyet az ő sajátságos
Hangszereiken kísérnek.

És az utcán, itt is, ott is
Olasz katonák sétálnak,
Pödörgetik bajuszukat,
Talán bizony nőket várnak.

Hát persze hogy nőket várnak,
Jönnek is már, jönnek, jönnek,
Fátyolukat feltakarják
S fűszeres csókkal köszönnek.

Tenger is van, napfény is van,
Csend és béke és csók is van,
Nem hiába gondolom én,
Mily jó lehet Tripoliszban.

Most már értem, kis koromban
Könyveimre ráborúlva
Mért szerettem volna mindig
Elmenni a háborúba.

