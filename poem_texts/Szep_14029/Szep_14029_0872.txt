Ősszel

Halálán van már a nagybeteg természet.
Úgy megszomorodom, hogyha széjjelnézek...
Mint akasztott ember az akasztófáról,
Sárga levél úgy csüng a száradó fáról...
Végtére leszakad; letépi a hóhér...
Szomorú hóhérja: a sóhajtozó szél...

Elszálltak az erdő zengő dalnokai,
Bánatölő daluk nem lehet hallani...
Pacsirtakiséret nélkül jön a hajnal,
Alkonyatkor szántó nem mén haza dallal...
S búsan mennek, mint egy temetési menet,
Fejünk felett tovább a siró fellegek.

Harkály kalapál a szomorú vadonban,
A szivem is olyan szomorúan dobban...
Virág nem illatoz letarolt ligetben:
A szivem is olyan ijesztőn kietlen,
S olyan üres!... Azaz, hogy csak üres lenne,
Ha keservvel, kinnal nem volna megtelve.

Hullanak reményim hulló levelekkel...
De zöld lesz az erdő zengő kikelettel!
Susog a szellővel lágyan a fa lombja,
Boldogan búg majd a bokor vadgalambja.
Hát az én lelkemnek lesz-e kikelete?
Zöldűl-e reményim zörögő levele?...

