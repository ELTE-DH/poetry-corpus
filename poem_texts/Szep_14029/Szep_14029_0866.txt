A bújdosók

Meghalt szabadsága a magyar hazának.
Mi kergette sirba? Árúlás, gyalázat!...
Csendes lett a kuruc, vagy bújdosó vándor...
Hejh Károlyi Sándor, hajh Károlyi Sándor!...

Tárogató hangja nem zeng viadalra;
Tárogató hangja a hazát siratja!...
A vesztett hazát, a vesztett szabadságot!
Siratja az elmúlt szép kurucvilágot!

- - - - - - - - - - - - - - - - - - - - - - - 

Bánatos alkonyat borúl le a tájra,
Mint a gyászos özvegy hitvese hantjára...
Setétül az ég, mint bújdosók reménye...
Csak itt-ott virraszt egy bágyadt csillag fénye...

Miért szomorú a csillag is az égen?...
Rákóczi, Rákóczi bújdosásba mégyen...
A szabadság napja alkonyodni indúl...
A bújdosók szive úgy sajog a kintúl!...

...Itt állnak, a honnak határszélén, akik
Bújdosó útjára Rákóczit követik.
Egy lépés a határ... s oly nehéz átlépni!...
...Mintha a szivüket kellene kitépni!...

A tájat alkonyat fátyola takarja,
De csak néznek, néznek visszafelé, arra...
S, amint néznek-néznek: szivük jobban sajog,
S szemükben a bánat igazgyöngye ragyog.

„Ne sirjunk, kurucok!” - szól most a fejdelem,
S valami vizcseppet töröl le hirtelen...
„Elhagyott hazánkba visszajövünk még mi
Haddal, diadallal! Remélni, remélni!

Villámló kardjaink egyszer megmutatják:
Elüzzük a magyar huhogó kuvikját!
...El azt az átkozott kétfejü madarat!...
S igaz ügyünk dicső diadalmat arat!

Megbámul még minket büszke Európa,
Ha a viadalnak lobog lobogója,
S diadalra zeng a tárogató szava,
S boldog lesz a magyar, szabad lesz a haza!”

S boldogan ismétli bújdosók ajaka:
„Boldog lesz a magyar, szabad lesz a haza!...”

„Ha most ránk borúlt a fekete éjszaka,
Megvirrad még nekünk: megvirrad valaha!
Fényes virradásra ébredünk még itten:
Nem hagy el minket az igazságos isten!”

- Utánna kiáltják fellelkesedetten:
„Nem hagy el minket az igazságos Isten!...
Ég felé terjed a bújdosóknak karja,
S a csendes hüvelyben megcsendül a szablya...

Rákóczihoz fordúl és szól a hű Mikes:
„Válni a hazától igaz: keservetes...
De elmegyünk véled, de követünk téged;
Száz életünk volna: odaadnók érted!!

Együtt borúlt reánk a gyászos alkonyat:
Együtt ragyogjon ránk a fényes virradat!...
Vészben zivatarban: nem hagyunk el soha,
Bújdosó kurucok ragyogó csillaga!...”

...A hold már álmodja ezüstös álmait...
A nyergelt paripa nyihog, kapál, nyerit...

Leborúlnak búsan a haza földjére,
S egy maroknyi port rejt mind a kebelébe...
...Jó lesz majd odakinn emlékezni róla,
Vagy jó lesz vánkosúl majd a koporsóba...

- - - - - - - - - - - - - - - - - - - - - - - 

...Hiába, hiába!... Nem jött vissza soha
Bújdosó kurucok ragyogó csillaga!...
Még csak a hamvait sem hozatta haza
Nagy Törökországból a hálátlan haza...

...Nem tudjuk, a jövő ködébe mit takar...
...De, hogyha még egyszer talpra áll a magyar,
Ha a szabadságért küzdeni kellene:
Ott lesz, ott lesz velünk Rákóczi szelleme!...

