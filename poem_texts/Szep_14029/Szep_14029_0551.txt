A balti hajóraj

Már napok óta, sőt hetek óta
A lapokban, a háború híreiben
Bujdokol egy kis távirat itt-ott:
„A balti hajók már mennek.” Igen,
Már mennek a várat felszabadítni,
- Ami régen muszka közóhaj -
No várj, Oku, Nodzu; no várj, az ebadta:
Már indúl - thalatta! thalatta! -
A balti hajóraj!

És a fehér cár arculatára
Pírt ad az édes, a büszke remény:
„Ah a hajók... az erősek, a szépek!
A diadal ezután az enyém!
... Már füstöl a kémény, búgnak a kürtök...
S nemeztem ajkán szűnik a sóhaj:
Hiszen indúl - forr a tenger alatta
- Thalatta! thalatta! -
A balti hajóraj!”

S végre elindul, tényleg elindul
A nagyszerű, órjás járműsereg
És a vezért a hatalmas önérzet,
A harci rajongás, láz lepi meg:
„Ránk néz a világ most: hurrah, előre!
Leng a magasba' dicső lobogónk, haj!
Jó katonáim, gyújtani dalra!
- Repülj viadalra, repülj diadalra
Oh, balti hajóraj!...

... S messze a vízen csillagok úsznak:
Száz lámpa az éjben jő... közeleg...
Látja a muszkák büszke vezére,
S megrogy a térde... az ajka remeg:
„Mi ez, fiaim: már itt a japánok?...”
- „Csak gyönge halászok, - semmi komoly baj -
Fegyvertelen együgyü, picike flotta:
Mehet nyugodtan előre miatta
A balti hajóraj.”

De ím, a vezér a fejére üt... és szól:
„Topp! gyerekek, mondok valamit!
... A japánt bajosan fogjuk mi leverni -
Rajta tehát, míg az alkalom itt!
Legyünk mi az első muszka, ki győzött...
- Nekem gyönyörű és kedves ez óhaj -
Az alkalom int most: ah, soha jobbkor!...
Megőrzi neved a világ, az utókor,
Óh, balti hajóraj!...

...Rajta fiúk, hát, hurrah, tüzelni:
Tudjátok, a reklám: az ma a fő!...”
...S ágyúk tüze lobban, zúg a golyójuk
S bárkák csapatába vígan belelő.
Nyájasan int a halász, a szegény, de
Csak röpül és öl az ágyugolyó: jaj,
Hull a halász... nem tér haza Hullba...
S egyre lövöldöz nekivadulva
A balti hajóraj...

...S bujdos a vízen búsan azóta
A balti hajóknak büszke raja:
Szégyeniben majd elsüllyed, óh, mert
Rút vereség lett - a diadala...
Bánja bűnét a vezér, a kitűnő,
Ajkairól száll sűrűn a sóhaj...
- S kábelez a cárnak haza, hogy:
„Győzni - igérem - többé sohse fog
A balti hajóraj.”

