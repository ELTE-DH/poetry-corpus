Dalok a feloszlatásról

1.

A tisztelt Ház feloszlik hétfőn,
Feloszlik, mint egy holttetem -
S az épület szól mélabúsan:
„E hét jól kezdődik nekem!”

2.

Egy új honatya kesereg:
A fene egye meg!

Megválasztottak tavaly engem
S azóta szörnyű csendben,

Azóta elátkozva élek:
Sohsem beszélek!

A választásom vagyonba került
És föltünni nem sikerült.

Kiadtam őrült összeget -
Most érte mit vegyek?

Híres, neves fiú nem lettem,
Mint honatya halvaszülettem.

A fáma rólam csunyán hallgat,
Álmok, remények, ah, megcsaltak.

A kurir hétfőn egyet int -
S kezdhetem elülről megint!

3.

A portás szól:
- Ezt szeretem,
Bécs dolga jól esik nekem.
Feloszlatják a Házat folyton,
Húzom a pénzt s nincs semmi dolgom.
Kis forgalom és nagy haszon -
Rivierára utazom.

4.

A hon ma gyógyulásra éhes
És gyógyulást vajjon mi ád? -
Kristóffy buzgón engedélyez
Kedvenceinek patikát.

A haza egyre betegebb lesz
S így egyre több patika kell -
Kap rá jogot, ki jó, ki kedves,
S Kristóffyhoz megy érte fel.

Patika Pesten száz meg száz van,
Sőt van már ezer meg ezer,
Patika lesz már minden házban,
A költőnek higyjétek el.

S mi lesz a tisztelt Házzal, kérem,
Mit bezár a közel jövő? -
Ahogy én Kristóffyt ismérem,
Kiadja gyógyszertárnak ő!

