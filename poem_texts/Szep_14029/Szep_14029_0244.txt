Két koldus

Csöndes országútján alkonyatkor egyszer
Találkozott két vén, rongyos, megtört ember,
Két szegény koldus. S hogy egymás mellé érnek:
- Ösztönéből örök nagy üldöztetésnek -
Az egyiknek, ime, megrogyik a térde
És „ne bánts!” motyogja megriadva, félve...
Odalép hozzá és megnézi a másik:
„Koldus vagy, vén zsidó, rajtad is meglátszik!...
Ne félj, ne reszkess ugy... én neked nem vétek:
Mért bántanák egymást hitvány koldusnépek?...
- S néma nézésével fénytelen szemöknek
A koldusok lassan barátságot kötnek,
S mert az utjok ugyis oly uttalan, aztán
Együtt mendegélnek már tovább a pusztán.
Hallgatag ballagnak és néznek a földre...
S az egyik öreg csak megáll eltünődve:
„Testvér - szól sóhajtva - valamikor... régen
Volt egy kis házacskám, egy kis földem nékem...
S mikor még nem voltam ilyen koldus-szegény:
Azt a te fajtádat - bizony - gyülöltem én...
S hogy itt együtt megyünk, az jár a fejemben:
Ládd, harag, gyülölség nincs egy szikra bennem!
Mért hogy gonosz érzés most nincs bennem semmi?!
- Hogy szeressük egymást: koldusnak kell lenni!...
Elhallgat. A zsidó nem felel... csak érez,
S könnyét letörülni gyakran nyúl szeméhez...
És tovább ballagnak csöndesen, szó nélkül,
Míg a piros alkony estévé sötétül.
A falu még messze; fáradtak is régen:
Meghálni ledülnek bársonyos gyepszélen.
A rongyos batyukból csak előkerülnek
Száraz karéjai sokféle kenyérnek...
A kolduskenyérben, hej, a puha ritka:
Hulló könny legföllebb, ami megpuhitja...
Tüzet gyujtnak aztán, s fényénél mesélnek
Száz bánatáról a koldus életnek...
Elsirja a zsidó, hogy a sorsa oly bús -
Ó, mert ő zsidó is amellett, hogy koldus...
Hogy kővel dobálják és hogy ősz szakállát
Lelketlen suhancok meg-megráncigálják;
Alamizsnát tőlük nem kér - nem is adnak -
És hogy rája mégis kutyát uszitgatnak...
A másiknak rajta megesik a szive:
Koldus a koldusnál nyomorultabb, ime...
S néznek tünődve a pislogó parázsba -
Míg ki nem gyúl fönn a csillagok világa:
Akkor a zsidó a tűz mellől felállva
Csöndesen beléfog esti imájába.
És a másik némán, szótlanul bámulja,
Hogy hajlong a zsidó... búg fel-feljajdulva...
Panaszos sirámok szállnak ajakárul
És a két szeméből könnye csak aláhull...
Majd meg halkan suttog, mellét sürün verve...
S reszkető két karját kinyujtja - keletre...
Valakit, valamit mintha onnan várna...
Mintha szoritani vágyná a karjába...
Ragyogó szemmel néz az üres légbe
Talán a mennyország nyílt meg most előtte.
S, hogy imádságát a zsidó elvégezte,
Megint lepihen a tűz mellé a gyepre.
Néz a tűzbe békén... boldogan... a másik
Nézi csodálkozva a zsidót sokáig...
Nem sejti, dolgának mi lehet a nyitja,
Csak bámul... végtére lassan megszólitja:
„Hallod, öreg zsidó! Mondjad, mi lelt téged:
Piros volt az orcád... a szemed meg égett...
Napkeletnek álltál... arra néztél arra...
Hol gajdolva, hol meg hangtalan hadarva.
Az imént még sirtál - most meg, mint a gyermek,
Olyan gondtalan vagy - szinte irigyellek.
Én nem értem... ebben valami titok van:
Mondjad, te vén zsidó, mondjad, mi van ottan?...”
Ősz fejét a másik fölemeli lassan,
Szemében rajongás, csodás áhitat van:
„Ott... keletnek... arra... - kezdi álmodozva -
Népét a Szent, a „Név” oda visszahozza -
Ott van Jeruzsálem! ott van a szent ország...
Ott nem lesz a részem száraz koldusmorzsák:
Cédrusok közt élek, boldogan, bőségben -
Odafönn az égben meg van irva régen...
Hogy itt koldus vagyok - az nem igaz! álom...
Fölébredünk - ott van megigért világom!...
A Messiás eljő - elmegyünk Sionba...
A régi nap felsüt: csupa fény meg pompa!
Van egy nagy, szent templom - az aranytól fénylik -
Imádkozhatom majd reggeltől estélig...
Ott nincsen gonoszság, csak áhitat, jóság:
Ami itt csak álom, ott édes valóság...
Ott meg nem cibálják többé ősz szakállam:
„Zsidó! zsidó!” - ott nem kiáltják utánam.
Ma szét vagyunk szórva, élünk koldussorba' -
Jövőre szabadon, megfiatalodva...
Kergetnek ma minket hátra meg előre -
Sionban leszünk mind jövőre.. jövőre!...
- Kihamvadt tűz mellett alszik rég a másik...
De ő még mesélne akár pirkadásig...
Öreg este van már... az álom lehuzza
Vén törődött testét. Imát mormol ujra
És a másik mellé lefekszik a földre,
S álmában is motyog: „jövőre... jövőre”

