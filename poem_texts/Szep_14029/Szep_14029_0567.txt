Hetivers [10]

(A mameluk elégiája)

A tisztelt Ház megnyílt újra,
Megnyílt pénteken -
Búsan léptem most beléje,
Higyjék el nekem...
És ahogy körülnéztem bent,
Ajkaimról sóhaj lebbent:
Nem vagyok már többség itten,
Én, a mameluk!

Míg zsibongnak jókedvűen
A baloldalon -
Én szívemben elszállt multam
Sírva gyászolom.
Összetörtek, meggyilkoltak,
Holtabb lettem, mint a holtak:
Elhunyt bennem mindörökre,
El, a mameluk...

Ez a lágy szó - idegen bár -
Oly kedves vala!
Benne volt a menyországnak
Minden alkata.
Napfény volt ez, illat, áldás!
Finom, hálás, könnyű állás:
Dáriussal nem cseréltem.
Én, a mameluk.

Csöppet sem volt fáradságos
A föladatom:
Szavazásra készen ültem
Kényelmes padon.
Elaludtam, fölébredtem;
Úgyvanoztam önfeledten
És tapsoltam és derültem,
Én, a mameluk.

Kormánykocsit húztam buzgón,
S a napidijat,
S voltam, agg Lloyd, engedelmes
Kitűnő fiad
Karriérem fölvirágzott,
Főispánság várt reám ott
S még miniszter lettem volna,
Mint hű mameluk.

S e szép kornak - hogy a kendő
Egyet lebegett -
Az utolsó „Szavazzunk!”-kal
Vége, vége lett...
A fölfordúlt helyzet folytán
Én leszek már itt a Zoltán -
S ő, a vad, obstrukciós úr,
Ő a mameluk...

Csöndes élet isten véled:
Elváltunk mi, el -
Ah, ezentúl szónokolni,
Obstruálni kell.
Rám a balsors nagy csapást mért:
Dolgoznom kell a hazáért -
S rendre leszek utasítva
Én - a mameluk!

Elég, elég... fáj a példa...
Túl nem élem ezt...
Szívem már a drága multért
Meghasadni kezd!
...Ha máskép nem lehetséges,
Átmegyek az új többséghez
S leszek újra csöndes, békés,
Boldog mameluk!...

