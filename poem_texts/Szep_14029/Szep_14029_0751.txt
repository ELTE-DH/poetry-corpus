Olympia

Londonba utaztak
Az izmokban gazdag,
A deli, a vastag,
A karcsú, a zömök
Magyar fiúk, mint tudják Önök

Színünk-javunk,
Borsunk-savunk
Az idei nyáron
Londonba vonult,
Maradt itthon kettő-három
Nyomorult,

Színünk-lángunk,
Sportvilágunk
Elment úszni,
Rúgni, kúszni,
Csúszni-mászni
Ázni-rázni,
Szertornázni.

S akárhogy kúsznak,
S akárhogy úsznak,
Áznak-ráznak,
Ásznak-másznak,
Szertornáznak,
Szaladnak-rugnak -
Nincsen sikerük
A magyar fiúknak,
Mindig csak másnak.

*

Nemzetemnek szent ugrálása
London szemében semmi, semmi -
Oh olvasóm hát lássa, lássa,
Kellett ezért Londonba menni?

Kellett ezért Londonba menni,
(Ezt ugyebár nem érti Ön, mért
Kellett nekik Londonba menni,
Mert onnan vissza fognak jönni)

Aztán bankethez fognak ülni
S a banket jól fog sikerülni.

