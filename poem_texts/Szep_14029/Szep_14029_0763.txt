Somody

Elindul Somody
Londoni mezőnyön,
Meg mernék esküdni,
Hogy be, mint első jön,
Fut a jó Somody
Marathon-futásban,
Staféta-futásban,
Csak egy hajszálon múlt
És a célnál más van,
És a célnál más van.

Fölugrik Somody
Az ugróversenyben,
Nem ugrok én olyat,
Ha megnyúznak engem
Ugrik, ugrik, ugrik
Marathon-ugrásban,
Staféta-ugrásban,
És akárhogy ugrál,
Első helyen más van
Első helyen más van.

Ugrik, fut, vagy úszik
Somody Londonban,
Első soha nem lesz -
Honnan van ez, honnan?
Ne szaladj, ne ugrálj
Marathon-futásban,
Staféta-ugrásban:
Nem röpül föl zászlód
Szegény peches társam,
Szegény peches társam.

Te vagy a legkülönb
Oh, Somody, látom,
De hiába ugrálsz
Az Olympiádon.
Így van ez Somody,
Így ugrálunk ezrek,
Így ugrálunk ezrek -
Somody, Somody
Be meg is könnyezlek,
Be meg is könnyezlek.

