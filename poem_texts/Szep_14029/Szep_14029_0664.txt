Szezonvégi versikék

I.

Már készülődik fecske, gólya
- Az ő szokásuk, az konok -
Bús tünete az augusztusnak,
Hogy gólya, fecske ah, búcsúznak -
S visszajönnek az asszonyok.

Ki Ősbudában vad bohém volt,
Most jámbor lesz, mint egy ürü
S előkerül a zsebbül újra
S diszkréten fölkúszik az ujjra
A híven őrzött jegygyürü.

És most egymás nyakába esnek
Férj s nő a pályaudvaron;
Féltékenységtől egy se szédül -
Kiolvassák egymás szemébül:
„Kvittek vagyunk mi, angyalom!”

II.

Múlik a nyár és jő a bősz,
Mogorva ősz.

Letört a rózsaszál s letörik, ó,
A turflátogató.

S eltűnt a „lepke”
Főkapitányi rendeletre...

Nem csattog majd a fák bogán
A csalogány.

S nem csattog majd Siófokon
A pofon...

A pofon is, a kedves, drága:
A nyár virága,

Mely elhal szépen, csöndesen,
Ha ősz leszen...

Ha Siófokon már nem pofoz senki -
Ez a szezon végét jelenti...

