Egy levél

Héber betűk... reszketve írta
Hozzám anyám a levelet:
„Édes fiam, szent ünnepünk lesz
Ó, valahogy el ne feledd!
Elmégy-e majd egy imaházba? -
Szivem miattad nyugtalan...
Ó, ne feledd el, hogy zsidó vagy,
Imádkozz, édes jó fiam!”

Az írás végén százszor csókol
A legjobb, legdrágább anya;
Itt-ott egy könnycsepp foltja látszik...
Mintha szivemre hullana!
A levelet betűzöm hosszan,
Nézem tűnődve, szótalan:
„Ó, ne feledd el, hogy zsidó vagy,
Imádkozz, édes jó fiam!”

Este van. A redakcióban
A lázas munka zsong körül -
S a lelkem innen mesze száll el,
Egy ifjúságot átröpül.
A rég elillant gyermekkorban
Találom valahol magam,
Mikor anyám először intett:
„Imádkozz, édes jó fiam!”

És rég nem ismert ismerősök
Meglátogatják lelkemet...
Ünnep van... szombati köntösben
Apám a templomba vezet.
Ájtatos zsoltár zeng ujjongva...
S közben hallom szomoruan:
„Ó ne feledd el, hogy zsidó vagy,
Imádkozz, édes jó fiam!”

Hogy égett bennem a rajongás,
A tiszta, édes áhitat...
Ó, jaj anyám, arról álmodtunk,
Híres pap lesz a kis fiad...
- S most alig birta kibetűzni,
Mi szent betűkkel irva van:
„Ó, ne feledd el, hogy zsidó vagy,
Imádkozz, édes jó fiam!”

Az élet tépi észrevétlen
A szív üde virágait...
Ó, jaj, hogy fonnyad, megszaggatva,
Legszebb virágom is: a hit.
Könnyeim elmossák az írást,
De vádlón lelkembe suhan:
„Ó, ne feledd le, hogy zsidó vagy,
Imádkozz, édes jó fiam!”

