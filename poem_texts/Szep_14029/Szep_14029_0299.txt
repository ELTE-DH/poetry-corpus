Az odaliszk

Ez a fátyolos török nő kérem
Aki itt áll, finom és uri,
A hatalmas szultán háremében
Voltam én valamikor huri.
Huri, huri, szép kis huri,
Meg kellett értem vadulni,
De nem nagyon jól ment ott a boltunk,
Mert háromszázhatvanöten voltunk.
Minden évben csak egy éjjel
Voltam én alattvaló,
Otthagytam hát a dicső szultánt
És mentem tovább, aló!

A szultánnak háremét otthagytam,
Kergetett a forró szerelem,
Nemsokára uj hivatalt kaptam:
Egy basa megalkudott velem.
Nagy hasa volt a basának,
Az istenit a hasának,
De itt sem ment nagyon jól a boltunk,
Feleségek éppen százan voltunk.
A basánál vajmi ritkán
Voltam aktiv feleség -
Otthagytam hát a basát, a hasát,
Mert ez nékem nem elég!

Ráakadtam ezután egy beyre,
Annál is volt harminc feleség...
Percentekben nem dolgozom, ejnye -
S feleségül vett egy árva bég.
Nagyon szerettem a béget,
Mert nem tart több feleséget,
De hiába pofoztam a béget -
Csibuk volt ő, mely régen kiégett...
Megkérdeztem, mért vett hát el
S igy hangzott a felelet:
„Hogy protezsálj be a hárembe
Eunuchnak engemet!”

