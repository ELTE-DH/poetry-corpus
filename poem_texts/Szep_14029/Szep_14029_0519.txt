Tintatartó

Bár megütöttek egy-két tarkót,
De én azért el nem itélem,
Kik eldobták a tintatartót.

Tán nem jól céloztak: az ajtó
Felé akarták dobni, csakhogy
Másfelé ment a tintatartó.

Ó én megértem a magyart, ó:
Méregbe jöttek, mert meglátták,
Hogy előttük a tintatartó.

Kell itt az arcra egy kis barkó,
Kell itt a balszemre monokli,
De minek itt a tintatartó?

A cipőre a gummisark jó,
Jó terckirálybélára menni,
De mire jó a tintatartó?

Jó a tüdőbaj ellen Arcó,
Katzenjammeről jó a szóda,
De miről jó a tintatartó?

Előttem is egy tintatartó,
Ha ránézek, elfog a bánat,
S ez a bánat örökké tartó.

Minek írni a sok magyar szót...
Csak tudnék valakit gyűlölni,
Hozzávágnám a tintatartót.

