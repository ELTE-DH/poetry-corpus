A meztelen

Elvitt engem két paripa
A Casino de Paris-ba,
Ott éldegél fesztelen
Egy nő, aki meztelen.

Kedvelem én a szépen nőtt
Leplezetlen meztelen nőt,
Oh és most itt láthatom
Mint Tavaszt a színpadon.

Perverz vággyal ültem ottan
S hogy lejött, megszólítottam:
„Úgy vágyom ruhástul önt
Látni egyszer idefönt.”

Elpirult szegény felette,
Kis ujját szájába tette:
„Felöltözve, jó uram,
Nagyon szégyelném magam.”

