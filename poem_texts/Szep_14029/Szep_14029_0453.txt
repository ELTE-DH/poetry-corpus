A Ferdinándok

Megint egy főherceg
Akinek a szíve
Szerelmesen perceg.

A jó Ferdinándok
Olyan szerelmesek
Mint a kis bárányok.

Az arany gallérról
Épp úgy lemondanak
Mint a sok tallérról

S címeik lehányva
Mind belenősülnek
A polgárleányba.

A polgárleányba
Nősül a Ferdinánd,
Ő csak azt kívánja.

Öltözik oszt frakkba
A gomblyukát tele
Gyöngyvirággal rakja,

És fiakkert bérel,
Úgy megy a templomba
Az ő jegyesével.

Azután lép ő be
Az ő jegyesével
Egy kis vendéglőbe.

Ebédjét bevágja,
S az első vonattal
Megy Olaszországba.

Az ő jegyesével
S jönnek a gyerekek
Szépen, egyesével.

Így él a főherceg
Így múlnak a napok,
Az órák, a percek.

Így éli világát,
Költi apanázsát
Fujja furulyáját.

És egy kicsi házba
Ül egy főhercegnő
Ül fekete gyászba,

Ül szegény és hébe-
Hóba jól belébőg
A keszkenőjébe.

Ablakát kitárja,
Hallik Ferdinándnak
Édes furulyája.

Szegény főhercegnő
Úgy borúl a falnak
Mint az üres teknő.

„Bár polgárlány lennék,
Egy szép főherceghez
Én is hozzámennék.”

