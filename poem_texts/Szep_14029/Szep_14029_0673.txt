Aktuális versikék

I.

Párisnak turf-szenzációja
A Lovaregylet tagjait most
Rendkívül rossz kedvre hangolja.

Minden lovaregyleti úrra
Fölötte kellemetlenül hat
A gyökeres párisi kúra.

Óh Párisban fonák világ van:
Ott nem a játszó polgár ég le,
Hanem a bódé és vidéke.

Nemcsak szegény családfő tör le,
Hanem - óh csúnya, szörnyű bűn! -
Letör a drága nagytribün...

S a lovaregylet búsan méláz
A fenyegető eseten -
Hogy nálunk is majd lovak helyett
Grófok futhatnak a gyepen...

II.

Hát ismét harcban áll egymással
A monarchia s Szerbia -
Vámháborút kell a két félnek
Egymással újra vívnia.

Katona, ágyú nem kell hozzá,
Csak pár jegyzék, hírlapi cikk -
Én azt hiszem, e háborúra
Már mind a két fél utazik.

A két vitéz hadviselő fél
A külföld előtt imponál,
Minthogy a zordon vámra nézve
Már évek óta harcban áll.

A vámháború olcsó, vidám,
De a morálom szomorú:
Amit e két fél vívni képes, -
Ez az egyetlen háború!

