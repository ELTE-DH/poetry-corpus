Március 15.

Olvasóink közül
Fel fog tünni soknak,
Miről megemlékszik
Lapunk jelen száma:
Hogy valamiféle
Ünnepjük van máma,
Ismétlem, ünnepjük
Van a magyaroknak.

Vagy tévedtünk volna?
Lehet, de hát mégis,
E tavaszi napon,
Mikor még nincs hőség
Bizonyos szavakat
Szoktak lanszírozi,
Azt hiszem: szabadság,
Aztán egyenlőség,
Sőt testvériség is.

Sőt úgy rémlik, mintha
Valamikor régen
Zászlókat láttam vón
Kidugni sok házon
S jött egy tanár vagy pap
Hogy ott szónokoljon
A piac közepén
A jámbor vidéken.

És friss diákokkal
Volt teli a járda,
S a gimnáziumban
Visítva szavaltak
S énekelni kellett
Szopránnak meg altnak
S gombostűvel ránk volt
Szúrva egy kokárda.

Talpra magyar... soha...
Petőfi, ő Kossuth...
Drágább rongy élete...
Esküszünk... lemossuk...
S több efféle, mit már
Csak halványan sejtek,
S miket, ahogy illik,
Lassan elfelejtek.

Pedig de szép dolgok
Míg gyerek az ember:
Haza és férfiak...
Szív honszerelemmel...
Szép volt ilyen napon
Kartonkokárdával
A friss szélben jőni...
Minden tekintetben
Rossz dolog felnőni.

