Fedák Sári dalaiból

1.

Csípőm formás, arcom üde,
A fogaim épek -
S máris, máris a távozás
Mezejére lépek.
Nem lehetek már Bob úrfi,
Gyűszűs, tulipános,
Nem leszek már soha többet
Kukorica, Kukorica János.

Híres lábam a port többé
Színpadon nem rúgja,
Kifelé áll a közismert
Automobil rúdja.
Nem lesz többé három százas
Egy föllépés ára,
Nem vagyok már, nem vagyok már
Kukorica, Kukorica Sára.

Hazamegyek Beregszászra,
Elmegyek parasztnak,
Földbirtokos leszek aztán,
Praktikus és gazdag.
S ha majd ősszel kukoricát
Viszek a vásárra -
Eszembe jut, hogy én voltam
Kukorica, Kukorica Sára...

Búsan megy az automobil,
Búsan ülök rajta,
Sír a „töf-töf”, míg a soffőr
Elcsüggedve hajtja.
„Gázoljunk el még egy embert
Soffőr, utoljára -
Ne felejtse el, hogy ki volt
Kukorica, Kukorica Sára!”

2.

A fuszujka szára
Fölfutott a fára,
De lefutott a csillagom
Hej, tegnapról mára.
Nem bánom, nem bánom,
Csak szívből sajnálom -
Hogy Küry Klárát még
A deszkán találom...

3.

Az istennő, kit nem imádnak,
Szó nélkül elmegy, ha okos:
Mint istennő, ha véget értem,
Leszek derék földbirtokos.

A hírlapok színház-rovatját
Nem veszem eztán komolyan,
Legkedvesebb olvasmányom lesz
A terménytőzsde-árfolyam.

A zajtalan száműzetésben
Csak egy az, ami fáj nekem, -
Hogy ünnepelt bokámat eztán
Közszemlére nem tehetem.

Egy bús probléma foglalkoztat
S nagyon sok rossz órát okoz:
Miért is nem járhat trikóban
Egy fiatal földbirtokos...

