Téli gond

Jön a tél,
Amitől a szegény ember
Minden évben joggal
Fél.

Bizonyára
Többe kerül a világítás,
És felmegy a szén
Ára.

És valószínűleg
Sok adósságot csinálnak,
Mert télen minden este színházba
Dűlnek.

És a beteg
Gyereknek orvosság kell,
Sok Jäger-holmi, tea, rum, cukor
Rengeteg.

És be
Kell fizetni a korcsolya-egyletbe,
És zsurt kell adni, ami kerül sok
Pézbe.

Sőt
Szilszkinnel, nerzzel, hóddal
Kell beborítani egy kis kényes
Nőt.

Én, én
Mindezt csak úgy hasból mondom,
Semmit, de semmit nem érzek ebből
Az ősz végén.

Mint az ujjam,
Olyan árván élek e városban,
De kötelességem, hogy a tél gondjait
Fujjam.

Mivel
A sajtó szolgálatában állok,
S az ember az olvasó kedvéért
Humort mível.

Őszintén
Bevallom, hogy szenet, villanyt, szilszkint
Senki sem veszi oly egykedvűen
Mint én.

Nekem
Fájdalom, semmi izgalmam nincsen
A tél se lármázza fel bámész
Életem.

Óh egek,
Adjatok nekem is gondokat,
Különben egyszer a Dunának
Megyek.

