Nikita levele Edvárdhoz

Edvárd angol király a napokban találkozni fog Nikita montenegrói feje- delemmel.

Bocsánat, ó Edvárd, hogy írok
S hozzád, kinek a dolga sok,
Én, tisztelettel alulírott
Egy nagy kéréssel fordulok.
Neked nem árt, nekem meg használ
S epedek érte szertelen -
Mi volna ó, ha elutaznál
S találkoznál egyszer velem?

Tekintélyes, dicső kollégám,
Szegény rokont ne nézd le hát,
Ne haragudj e kérésért rám
És látogasd meg Nikitát.
Ez régi vágyam, régi álmom,
Oh nincs nagyobb ambícióm...
Könyörülj hát szegény szolgádon,
A legsnasszabb uralkodón.

Oh, mindig szörnyű búsra válok
Olvasgatván a hírlapot:
Ha jobb házból való királyok
Találkoznak imitt-amott.
Ilyenkor bennem méla vágy ég,
Az én sorsom zord, átkozott -
Oh nem találkozott király még,
Ki énvelem találkozott!

Uralkodók ha találkoznak,
Az kábító szenzáció,
A lapok referádát hoznak
S elkönyveli a tényt Klió,
S tárgyalja, mígnem belekékül,
A dolgot a politika...
S meghaljon találkozás nélkül
A szegény öreg Nikita?

Edvárd, e vágyat méltányoljad,
Hallgasd meg koldus-énekem -
S miként a nap a kopott holdnak,
Kölcsönözz némi fényt nekem!
Óh fölforralja még a vérem
Egy történelmi randevú,
Óh, hogyha egyszer ezt elérem,
Nem nyomja fejemet a bú!

Foglalkoznának eztán vélem
Úgy Párisban, mint Titelen,
Föllendülne a tekintélyem,
Megszilárdulna hitelem.
Ez a találka édes álom,
Pénz, hír, dicsőség volna, lám:
Óh, húsz főnyi katonaságom
Negyvenre szaporítanám!

Adj randevút hát jó királyom,
Óh néked el kell jönni, el,
Egy percre csak... aztán, nem bánom,
Távozhatsz isten hírivel!
Nem baj, ha szót se szólsz majd hozzám,
Ha nem is nyújtasz majd kezet -
Nagylelkűen elhatározván
Csak látogass meg engemet!

