A szőke meg a barna

Volt egyszer egy fiatal úr
Kinek volt mindig péze bőven,
A péziért korlátlanul
Gyönyörködött úrfink a nőben.
Volt egy babája, volt bizony,
Egy úgynevezett kicsi nője,
Az úrnak kell egy kis viszony,
A nő viszont megél belőle,
Belőle.
S az úrfi úr volt mondhatom,
Vett néki sok szép drága dógot,
Ellátta őtet gazdagon
Lekvittelvén az édes csókot,
A csókot, a csókot.

Jól élt a nő, táncolt, dalolt,
A Ritzbe ette az ebédet,
Autója, kis kutyája volt,
Tetszett tehát neki az élet.
De haj, minden levél lehull,
A szegfű hervad mely virított,
Szól egyszer a fiatal úr:
Mint mondani szokás, szakítok,
Szakítok.
Ne vegye rossz néven babám,
Az ember beleun a nőkbe,
Elég a barnából, az ám,
Ön barna volt, jön most a szőke,
A szőke, a szőke.

Az árva nő, az elhagyott,
Könnyes szemekkel néz az égre,
De aztán gondol egy nagyot,
Megfesteti haját szőkére.
Így ment a kedvese elé
Aki először ámul-bámul,
De hirtelen átölelé:
Miért is válnék el magátúl,
Magátúl.
Miért ne kezdenénk megint,
Hiszen különbség nincs a nőkbe:
A nő, a nő egyforma mind,
Csak egyik barna, másik szőke,
Szöőke, szöhőke.

