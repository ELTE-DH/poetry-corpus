Tavaszi bökversek

1.

Ah! újra itt vagy lángoló tavasz,
Forró fuvalmad megcsapott...
...(Szobalány, nézze meg az ablakot,
És verje már le azt a jégcsapot.)

2.

Óh mily különös ez a kikelet,
Meleg helyett fagy, dermedés,
És
Befagyott a kiegyezés.

3.

Tudok egy dalt,
Egy szegény magyar rügy kibújt az ágon,
De jött egy osztrák generális,
Azt mondta: Halt!
És a magyar rügy belehalt.

4.

Kopogtak az ablakomon éjjel...
- Kérem,
Engedje meg, hogy egy vándor betérjen,
Nincsen szenem s ezen a hosszú télen
Megfagy a vérem,
Eledel az utcán hull, hull... De gyéren...
- Hát ki ön? - kérdem.
- Veréb vagyok az Erzsébet-téren.

5.

Egy szőrmeboltban
Megjelent egy lány,
Az arca sápadt,
Nagyon halavány.

Kérek egy kis bundát,
S a foga vacog.
Én, kérem, az idei
Tavasz vagyok.

