Háboru

Isten szava szól a harangzúgásban:
Legyen Béke és legyen Szeretet!
De hangosabban dörg az ágyu torka:
Öljétek egymást, őrült emberek!

Trónok játéka, nemzetek siralma,
Véres, nagy üzlet folyik Keleten.
Vérbe borúl a hajnal birodalma,
S „haló hörög”, ahol a dal terem.

Ki szomjazik oly őrülten a vérre?
Kiért, miért hull a tömeg, a nép?!
- A Szeretet, a Béke istensége
Sirva nézi a férges földtekét...

...Csak szól, csak szól a templomok harangja,
S az ágyu is mindig, mindig dörög...
A harang tán megszűnik szólni egykor -
Az ágyu nem: a háború örök!...

