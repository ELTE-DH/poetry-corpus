Kikelet

Itt a tavasz és a légben
Tavaszi szél lágyan susog
Megjöttek a karcsú fecskék
És a vidám bacillusok.

Kongresszusra gyűlnek össze
Rügybontáskor, tavasztájon:
Nem azért van tüdőnk, orrunk,
Gégénk, torkunk, hogy ne fájjon.

Sőt azért van minden szervünk,
Hogy gyötörjék inzultusok,
Tavasz felé imígy vélik,
Az elegáns bacillusok.

Ezt véli a derék nátha
És bebújik minden orrba,
S épít diszkrét garszon-fészket,
Mint madárka a bokorba.

A toroklob szintén így tesz,
S hanyatt-homlok, egyre-másra,
A tavaszi langyos légtől
Jő a tüdő gyulladásba.

A csontok is megfájdulnak
És a lábak és a térdek,
Tavasszal az influenza
Elsőrendű, fő közérdek.

Épp úgy, mint a vízvezeték,
Vagy a jó öreg kanális,
Mint télen a zsúrok, bálok,
Mint májusban a majális.

Éppen ezért üdvözöllek
Szép kikelet, bűvös álom,
Hátborzongva üdvözöllek,
Üdvözöllek minden áron.

