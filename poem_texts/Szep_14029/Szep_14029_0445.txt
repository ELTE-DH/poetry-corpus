Köd

Köd volt mostan
Pár napig a városban.

Pest nem szerette a ködöt,
Köpködött,

Krákogott, köhécselt
És mérgesen trécselt

A köd ellen.
Én azonban, különös jellem,

Körülöttem, felettem
Nagyon szeretém

A ködöt,
Amely mindent úgy elfödött,

Amelyben oly álomszerű homályos
Volt a város

Minden utcája,
Hogy öröm volt nézni rája.

Óh az ívlámpa de sok volt,
Tündöklött minden piszok bolt.

Szép volt, mint tündéri este
Az új bérházak sziluettje.

S a járdákon, melyek
Máskor oly elhagyott helyek,

Sejtelmes tömeg rajzott
Én élveztem a rajzot,

Mit leír a sok lámpa, ha mozog:
Jól jártak kocsik, villamosok.

És nem láttam felásott útat,
Rongyos napszámos-fiúkat,

Kőrakást, gidret-gödröt,
Gerendát, csövet, sínt, vödröt,

Piszkot, nyomort, szemetet -
Csak szép várost, finomat, remeket

És boldog
Voltam, hogy helyesek a dolgok.

De aztán hátrahőköltem én,
Mert a költemény,

Mit a köd írt, elcsengett...
Soká nem enged

Élvezni a végzet,
Amely kurtán végzett

A köddel. Most azt a
Kelléktárba visszaakasztja -

S az ember búsan tovább mendegél
A nap kiábrándító fényinél.

