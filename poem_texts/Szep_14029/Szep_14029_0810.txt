Prológ a „Liliom”-hoz

Jöjj vissza egy szóra
Békének világa,
Virulj ki előttünk
Ligetnek virága.

Ligetnek virága,
Trikó rajt' a szirom:
Ringlispil királya,
Liliom, Liliom.

Ringlispilben forog
Szarvas és paripa,
Üljetek fel rájuk
Julika, Marika.

Forogj, óh ringlispil,
Forogj velünk vissza
Régi ifjúságba,
Ligeti tavaszba.

Tündérországába
Molnár Ferencünknek,
Ragyogó ringlispil,
Vigyél el bennünket.

Hadd bocsássunk sóhajt,
Hadd cseppentsünk könnyet,
Hadd legyen a lelkünk
Édesebb és könnyebb.

Jöjj betyár, ki rossz vagy
És jó vagy és finom:
Tiéd ma a szívünk,
Liliom, Liliom!

