Holtszezon

Egy hajó elsüllyedt máma
Az óceánon.
A vízbefultak száma
Háromszázharminchárom.

Felragadott egy fejszét
Edelényben Regula,
Munkájának eredménye
Három megcsonkított hulla.

Tegnapelőtt egy bányában
Elszakadt a lánc a liften,
Ilyen módon ötven bányászt
Magához szólított az isten.

Szegeden egy gyilkost a hóhér
Akasztófára von -
Mindezt némi joggal
Úgy hívják, hogy holtszezon.

