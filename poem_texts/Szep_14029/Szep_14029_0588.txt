Alfonz dala

Alig vagyok tizennyolc éves
S máris spanyol király vagyok.
Ez velemszületett sajátság
És kötelesség ez a jog.
Uralkodónak készítettek
Elő engem. Ezt így muszáj.
Egy zöld jogász volnék csupán ma,
Ha nem volnék király.

Alig vagyok tizennyolc éves
S király vagyok, fenséges úr,
Kabátomon ragyog sok érem
És gond tüskéje sohse szur.
Aranypénzen pompázik arcom.
Bár nincsen rajta semmi báj -
Határozottan csúnya volnék,
Ha nem volnék király.

Király vagyok s egész világon
Nyilvántart engemet Klió,
Amit beszélek és csinálok,
Az született szenzáció.
Mesél a fáma rólam egyre
És ismer minden földi táj -
Ehhez zseninek kéne lenni,
Ha nem volnék király.

Király vagyok s utazom ebben,
Így szabja meg az etikett,
Fölkeresem Párisban, Bécsben
A bácsikat s a néniket,
S a perronon képemre mászik
Egy számmal egyenrangú száj...
Hej, kis grizettel csókolóznám,
Ha nem volnék király.

S midőn robog hintónk az utcán,
Bámúl ezernyi nagy tömeg,
De őrzi kétszerannyi rendőr
Tizennyolc éves bőrömet.
Fenyeget bomba, tőr, revolver -
A népnek nem tudom, mi fáj...
Jár-kelnék gondtalan, vidáman,
Ha nem volnék király.

De van egy szörnyű, rút merénylet.
Mit elkerülni nem lehet:
Király vagyok, tizennyolc éves
S már eljegyeztek engemet.
Mely a szerelemet is kikösse,
Az etikettben nincs szabály...
Varróleány után futkosnék,
Ha nem volnék király.

Menyasszonyom, kit rám kiszabtak,
Velem közömbösen rebeg.
S találgatom buzgón, hogy nálam
Vajjon hány évvel öregebb?
Ifjú vagyok, szeretni vágyom,
S módomban ez az egy nem áll...
Mily boldog zöld jogász lehetnék,
Ha nem volnék király!

