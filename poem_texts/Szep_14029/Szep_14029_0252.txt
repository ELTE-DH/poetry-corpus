Vér

Tekintetem töprenkedőn, sovárul
Olykor jövőd Hortobágyába bámul.
Boldogtalan, rab proletárvilág -
S a csudás, szörnyű délibáb
Véróceánt varázsol énelém.
A tűnődésen és az álmokon
Egy titkos jóslat néha átoson,
Elkápráztat egy őrült, szent igézet:
Vért, vért látok, ha a jövőbe nézek...

Tán századok tünnek le addig sorban
Néhánynak fényben, milljóknak nyomorban;
A sóhajaink tovább mennek-jönnek
És szivárognak csöndesen a könnyek
És mindhiába küzd a szó, a toll,
Dalok, próféták hasztalan születnek:
A zsarnok gép csak zúg, csak zakatol,
S a milliók sinylődnek gyáván, veszteg,
S csak foly tovább e nyomorult rabélet...

- Míg fölvirrad a szörnyű nagy Ítélet:
Míg a világ két hadsereggé válva
Összeroppan a halálos tusába.
Az egész föld a rémes csatatér,
És az erekből kitör majd a vér...
A háború tombol elkeseredve,
Omlik az élet forró, piros nedve...
S folyni fog a megváltó vér sokáig -
Míg hömpölygő, zúgó özönné válik.
Míg szörnyű, isteni hatalma támad,
Hogy alámossa mind a palotákat
És áradása trónt és szobrokat
És oltárokat széttör, elragad...
Mint a regék folyója, zúg ömölve,
Hogy a földről a szennyet elsöpörje...

S amint rohan a világon keresztül,
Ujjongást, átkokat és jajokat
Egy diadalmas összhangba fogad:
S zugásában a jövő dala zendül...
S a vérhullámok fölcsapnak az égig,
Hol még a vak éjszaka feketéllik -
S te ős sötétség, átkos, rut, galád:
Milljóknak vére festi oda rád
Egy új világnak piros hajnalát!...

