Hallga [2]

Nem hallgat a tenger ha a szélvész nyúzza
Felbőg, azt az égi csöndet összezúzza.

Dobot veri veri két veszett verője
Perel repedésig a dobszó belőle.

Eb is ha a nyakát a drót megszorítja
Kínját a sintérnek képibe vonítja,

A szegény verébnép zúg a teli ágon
Ha már nincs egy morzsa ezen a világon.

Nem tud óh hallgatni se veréb se tenger,
Hallgatni csak egy tud: az ember, az ember.

Hallga hogy hallgat az ember aki szenved,
Hallga ezt a csendet, hallga ezt a csendet.

Támolyog, az orrát a föld fele fúrja,
A halottak nyelvét tanúlja, tanúlja.

[Sz.E. fogalmazta változatok az utolsó strófára]

Támolyog, bámul a föld felé hajolva,
Hallga, a halottak himnuszát dalolja.

Bámúl, támolyog, föld felé hajolva,
Hallga, a halottak himnuszát dalolja.

