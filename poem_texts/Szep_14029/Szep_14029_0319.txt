Baba

Sí, rí magában a gyerek,
Egyedül lenni nem szeret,
Hát a bazárban a gyereknek
Egy szép kis viaszbábut vesznek.
Jaj, hogy örül a kis gyerek,
Csak a babával enyeleg,
Öltözteti szép bábruhába,
Este vele fekszik az ágyba.

Altatja és ébresztgeti,
Mond csacsiságokat neki,
Csak símogatja, csak becézi,
Fényes szemét csudálva nézi.
És addig játszik vele így,
Míg jön az ördög, az irígy
S azt súgja néki, hogy jó lenne
A szívet megkeresni benne.

És kettétöri a babát,
A drága francia babát,
És aztán pityeregve bámul:
Fűrészpor hullott a babábúl.

Uraim, ti nagy gyerekek
Dalomból láttok eleget:
Jó urak, hogyha van babátok,
Becézzétek, cirógassátok,
Óh, kapjon szép babaruhát
És kapjon ágyacskát puhát,
És friss ékszert és friss virágot,
S mondjatok néki csacsiságot.

Csak játssz vele, mulass, örülj,
Ne gondolj rá, mi van belül,
A szívet ne keresd, te dőre,
Fűrészpor ömlik majd belőle.

