Sárgarépa

Én kisfiú koromba, kérlek,
A sárgarépát nem szerettem,
Verést is kaptam, mégse ettem.

A parajjal is csak bajom volt,
Mert a parajat se kegyeltem,
Keserűt nyeltem, ha lenyeltem.

S mit szóltok hozzá, a tejet se,
Az édes tejet se állottam,
Halálra untam, utállottam.

Ó, régen megjavultam persze,
Tisztelem a tehenet, kecskét,
Ők adják az áldott tejecskét.

A parajat is megszerettem,
Mért nem szerettem addig, mért nem,
Azt bizonyisten ma sem értem.

S ha sárgarépa van előttem,
Úgy elgyönyörködöm ma benne,
Akárcsak merő arany lenne.

