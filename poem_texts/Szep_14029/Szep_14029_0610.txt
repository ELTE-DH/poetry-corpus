Emléksorok a néhai mamelukok albumába

Tisza:

Voltam király Beóciában
S most félreállok végleg -
Annál is inkább, mert ha nem tenném,
Félrelöknének.

Podmaniczky:

Ajaj, szegény jó cimborák,
Elestünk hát a harcson...
Ezstán nem mint politikus,
Csak mint magánfél alsom.

Perczel:

A legszörnyűbben én törtem le,
Elért az isten ujja -
Így jár, aki a zsebkendőbe
Nem az orrát,
Hanem a harci riadót fújja.

Kautz Gyula:

Beszünt a szabadelvűpárt,
Ez tőrdöfés szívemben -
Oh jaj, ki fog már ezután
Tudósnak nézni engem?

Dániel Gábor:

Volt egyszer egy dicső törvényem,
Egy híres, büszke lexem,
Oly boldogan álmodom róla,
Mikor este lefexem...

Sréter Alfréd:

Pezsgőt a Házban többé nem iszom,
- Végleg meghaltam, meg, meg, -
Sőt, oh jaj, nem kínálnak már
Vizet sem az öregnek...

Mikszáth:

Meghalt a régi hősi gárda,
Minden mameluk csüggedt, néma -
A többinek ez tragédia,
Nekem: egy tárca-téma.

