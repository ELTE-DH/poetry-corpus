Borzasztó

Borzasztó, amit az olaszok
Jelentéseiben olvasok.

Az arabok, óh azok a csúnyák,
A kegyetlenkedést el nem únják.

Milyen barbárok, milyen vadak,
Íme néhány egyszerű adat.

Mikor a szuronyt beléjük tolják,
A finom acélt összekarmolják.

Ha a falvakra ráirányítják a löveget,
Vadúl szitkozódnak az öregek.

Még a nők is, a szemtelenek,
A koncolásnál hogy üvöltenek.

S ha az arabot felhúzzák a pózna
Tetejébe, még ott is rugdalózna!

Milyen vadul vicsorít mindenik,
Mikor a belüket elevenen kiszedik.

S mikor máglyán kell nékik meggyulladni,
A kutyák, alig akarnak gyufát adni.

Még a csecsemők is csúnyán nyávognak,
Mikor a bölcsőkbe bombákat dobnak.

Lám, ilyen vad népség az arab,
Csuda, hogy az olasz ott oly szelíd marad.

