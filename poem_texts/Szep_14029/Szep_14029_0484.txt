Szombat [1]

1.

Daloljunk tavaszi éneket,
Hisz a napsugár már kigyulladt,
A Titanic ezerötszáz utasa
A tengerbe belefulladt.

Sétáljunk, sétáljunk, oly szép az idő,
Virágot szedjünk a határba,
Kéjgyilkosság áldozata lett
A kis Schwarz Gizella, az árva.

Élvezzük az ifjú életet,
Szerelmét, jókedvét, báját,
Balázs Istvánnak az állami közeg
Eltöri a nyakcsigolyáját.

Bajusza serked a faágnak,
Az embert andalodásra készti
Egy anya három gyermekét
És önmagát elemészti.

Suhanc szellők fütyörésznek,
A virág oly édesdeden nyit,
Milyen szép lenne a tavasz, az élet,
Csak ne tudnánk semmiről semmit.

2.

Nem sül le a bőr
Nem sül le a bőr
Nem sül le a bőr
A pékek pofájáról?

Nem sül le a bőr
Nem sül le a bőr
Nem sül le a bőr
Úgy látszik, a bőr is sztrájkol.

