Konstantinápoly

Konstantinápoly messzi város,
A zengő Bagdaddal határos,
Mely épültél aranyos fából
S fantáziából.

Szelíd tetőknek méla nyája,
Minaret pásztor vigyáz rája.
Az Aranyszarv öbölnek partján,
Hol vígan, tarkán

Könnyű naszádok imbolyognak
Kéjútra ifjú boldogoknak,
Kik csöndben bámulnak az égre,
A félhold bégre.

Az ezüst-bégre, a félholdra,
Ki háremét magával hordja,
Arany-hárem, ó csupa úri
Csillag-húri.

Konstantinápoly ódon város,
Álomrajzú szőnyeg, virágos,
Vágytam rajtad járni bolyongva
Ifjabb koromba.

Hogy készülődtem menni, menni,
Bazáraid közt megjelenni,
A zsivajban a tarka-barka
Menettel tartva.

Míg a kávé sátrához érek,
Jelekkel én is kávét kérek
És égő csibukot is kérek
És mint a vének,

A ponyva szélire leülök,
És lusta tünődésbe dülök,
S a fátyolos nők után nézek,
Míg lágy igézet

Kezd andalogni a fejemben.
Egy fátyol elvarázsol engem.
Milyen e nő? Megyek feléje,
S hastánc zenéje

Csábít tovább, bódéba lépek,
Olajarcú, tűzszemű népek,
Bús fejükön piros fezekkel,
És én ezekkel

Együtt bámulom bágyadt tűzzel
A táncosnőt és amit művel
Kéjes zenére ingadozván,
Amit az ozmán

Nyájas fejbólintással élvez.
Ó, a hastáncosnő szívéhez
Eljutnék mint spanyol vagy angol
Sápadt kalandor

S mint Musset (ki por lett azóta)
Madrid kék lépcsőit dalolta,
Én is Sztambult ott járván-kelvén,
Megénekelném...

Oh kedves olvasó bocsánat,
Hogy ily gyerekes kedvem támadt
Konstantinápolyt felkeresni
S kétségbeesni.

Hogy ebbül se lehet már semmi,
Az ábrándtól búcsut kell venni,
Mit gyenge szívem titkon ápolt,
Konstantinápolyt,

Ahova álmodozni járok,
Elveszik tőlem a bolgárok
S a minaretek fölé tolják
Ferdinánd orrát.

