A garni

Budapesten van tucatszám
Leginkább a mellékutcán
Diszkrét, olcsó kis hotel.
Hol nem fontos a fotel,
Sem a szekrény, sem az asztal...
Nem törődnek itten azzal.
A legfontosabb butorzat,
Amelytől senkise borzad,
Csak az ágy, az ágy,
S nem a szükség hoz vendéget,
Nem az visz el engem, téged,
Csak a vágy, a vágy.

Refr.

Garni, garni, garni,
Olcsó szálloda,
Oh szerelmet vallni
Sok pár száll oda.
Mit kerestünk benned furcsa kis hotel,
Senkinek se mondjuk azt a titkot el.

Ily hotelben egy szobába
Nem költöznek hónapszámra,
Itt a sok pasas, az ám,
Nem lakik, csak óraszám.
Leszurják a pénzt előre
És az urra és a nőre
Rácsukódik egy-egy ajtó
És a pincér felsóhajt: Ó!
Az az ágy, az ágy!
Tizszer vetjük meg egy éjjel
S tizszer bontja ujra széjjel
Az a vágy, a vágy.

Refr.

Garni, garni, garni,
Olcsó szálloda,
Detektiv is vajmi
Gyakran jár oda.
Kit találtak benned furcsa kis hotel,
A razzia mondja azt a titkot el.

A sok piszkos kis szobában
Sugdolóznak lassan, lágyan,
S itt-ott hangos, durva csók
Veri föl a folyosót.
S száz szerelmes sziv ahol ver:
Kettőt durran egy revolver...
Hörgés hallik és sikoltás,
Fut a rendőr, fut a portás:
Az az ágy, az ágy...
Véres testek haldokolnak,
Tiszta ágyhuzat kell holnap:
Jön a vágy, a vágy...

Refr.

Garni, garni, garni,
Olcsó szálloda,
Közösen meghalni
Sok pár száll oda.
Mi történik benned furcsa kis hotel,
A riporter mondja azt a titkot el.

