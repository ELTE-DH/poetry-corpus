Bécsi strófák

I.

A bankgassei Magyar Házban
Ülnek a delegátusok...
Az elnök úr most egyhangúan
Valami indítványt susog.

S az egyik delegátus sóhajt:
„Hát szavazzuk meg, üsse kő!...”
- És ím, az ablakon keresztül
A kő szófogadón bejő.

Elkapja mind a delegátus
Ijedten, búsan a fejét
S balsejtelmek közt összenéznek:
„Na, jól kezdődik ez a hét!...”

II.

Nem meglepő e bécsi szemtelenség,
Oh, a dolog világos, tiszta:
Mindig kenyérrel dobjuk mi meg Bécset
És Bécs mindig kővel dob vissza!

III.

Fölküldi buzgón, gyakran őt
Bécsbe e náció
És ott leül s szavazni kezd
A delegáció.

A szavazásban sohse volt
Semmi szenzáció,
Mindig száraz, egyhangú volt
A delegáció.

Egyet jegyez föl róla csak
A jó öreg Klió:
Tartott egy érdekes ülést
A delegáció...

