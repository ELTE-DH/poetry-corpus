A pártpolitikához

Bolond beszéd, hogy egyre vesztünk,
hogy jön az összmonarchia,
hogy nem bírjuk közös keresztünk'
és összeroskad Hunnia!

Hogy alkotmányunk pusztulóban,
s veszélyben a haza, - nem áll;
bár nyögünk a reakcióban,
közel van már az ideál.

48 előtt mik se voltunk,
írott malaszt volt szent jogunk;
„moriamur”-ral udvaroltunk,
hogy „Provinz” ne legyen honunk.

Hogy ettől lázra gyúla testünk,
kockáztatunk: - éltet, vagy halált!...
A túlerő előtt elestünk: -
de a krízis javunkra vált.

Az osztráké lettünk egészen,
míg 67-ben jött Deák:
s a király, békülésre készen,
elismeré a nép jogát.

Amit kivívtunk, - csak közösség:
de szolgaságnál jobb az is;
hát „zsarnokság”-ról szó ne essék,
mert ez a szép frázis - hamis!

A múlt, az elmaradt mögöttünk,
most lettünk nemzet és haza:
magyar király lőn úr fölöttünk,
s mi lettünk trónja támasza.

Mit addig maga vitt az osztrák,
az közös ügy ma, jog szerint:
s ki addig mit se hallgatott ránk,
felénk ma szorongva tekint.

Mert bármi gáncsot vet, hiába!
halad előre a magyar;
ha erejét veti jogába: -
az történik, mit ő akar.

A 67 jogán, ha állunk,
nem lehet nékünk ártani:
ha 48-ra vissza szállunk, -
lehet... sötétbe ugrani.

Kár hát oly vadúl osztogatni
a frázist... köll is ahhoz ész!
Mi sem könnyebb, mint gyujtogatni:
de oltani... haj, az nehéz!

