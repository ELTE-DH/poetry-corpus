A tenger

A tenger régi álmom nékem,
Régi szerelmem, bűvös vágyam -
Óh, hogy bámultam a térképen
Már az elemi iskolában.
Ha este elnyomott az álom
És a Robinzont elejtettem:
Mohón, bátran, rettenhetetlen
Ott eveztem az oceánon.
Fantáziám, miként a bóra
Nyargalta a habokat át...
Fölszálltam a kalózhajóra
S a viharral vívtam csatát...
A tenger, a tenger! -
Imádtam kalandos lelkemmel.
Úgy csábított szent szabadsága,
Titkos, hatalmas végtelenje -
Szivem a mámor átaljárta
S tüzek lobbantak a szemembe.
Gyerekszerelmem, ifjú álmom,
Én viharos, szabad világom,
Óh tenger, látlak végre:
Eljöttem hozzád - betegen,
Az enyhe partvidékre.
Fölkerestem az idegen nyarat
És megfizetem habjaid zúgását
És megfizetem a napsugarat.
Nézlek és kószálok a homokon...
Lelkem veled már nem rokon,
Rajongás nem lobog szememben,
Kalandok nem tüzelnek engem.
A vihart, a vihart hogy imádtam! -
És most, ha látom,
Hogy szél borzolja végig a vizet:
Összébbhúzom reszketve a kabátom...

Cirkvenica

