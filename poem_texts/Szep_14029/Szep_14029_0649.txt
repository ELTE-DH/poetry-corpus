Búcsú az indiánoktól

Itt voltak hát Budapesten,
Mint Buffalo Bill serege:
Oh indiánok, indiánok:
Életre kelt bűvös rege.

A Cooper-mesékből direkte
A Tattersaalba jöttetek
És súlyos belépődíj mellett
Gyönyörködhettem bennetek.

A bőrötök valódi réz volt,
S a lelkem mégis megremeg:
Óh megváltoztatok azóta,
Mióta nem vagyok gyerek...

Láttalak Vadölő, szerelmem,
Hogy jámborul nézel, bután -
S a kávéházban pikkolóztál
A szép előadás után.

Láttalak, zordon Bőrharisnya,
- S látnom kín volt és fájdalom -
Ah, fegyházban kötött harisnya
Feszült mindkét lábadon...

És láttalak, dicső Sólyomszem,
De te nem láttál engemet:
Három és feles cvikkeren át
Bámult rövidlátó szemed...

Isten veled, regényes gárda,
A keblem sóhajtól dagad:
Egy entrée-vel vagyok szegényebb,
S egy csalódással gazdagabb...

