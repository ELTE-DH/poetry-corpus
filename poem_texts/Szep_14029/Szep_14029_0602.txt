Tavaszi strófák [1]

1.

Tavasz van újra, szép tavasz,
Már nincs hideg, már nem havaz,
Fúj március meleg szellője -
S a kormány fázik tőle.

2.

A rikkancs sóhajt: Óh egek,
Az idő kint szelíd, meleg,
Nincs tél, nem fázom végre, nem -
S Kristóffy most fűt be nekem.

3.

Mindenki boldog márciusban,
Csak Fejérváry jár-kel búsan:
„Nézlek, nézlek, hiába nézlek,
Deli, csinos magyar legények.
Itt a tavasz, a nap vígan ragyog -
S nem soroztathatok!”

4.

Úgylátszik, már a villamost is
Elkapta a tavaszi mámor:
Tessék a Hírek közt megnézni -
Naponta húsz embert elgázol.

