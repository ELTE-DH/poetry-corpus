Egy kis öreg ember

Ott ül az ablaknál
Az asztalka mellett
Egy kis öreg ember,
Varr, varr pápaszemmel.

Ki olvasta azt meg,
Hány öltést tesz egy nap,
S hányat tett azóta,
Mióta szabócska.

Varrja a kabátot,
Varrja a nadrágot,
Fel-le jár a karja,
Varrja, varrja, varrja.

Őt sohase láttam
Kávéházban ülni,
Lóversenyre menni,
A korzón pihenni.

Se a strandra nem jár
A kánikulában,
Ő rá nem ér arra,
Öltönyünket varrja.

Ő csak púposkodik,
Ő csak vakoskodik,
Csak reggeltől estig
Öregszik, öregszik.

Illő lenne, hidd el,
Hogy kezet csókoljunk
Úgy mint nagyapónak,
Az öreg szabónak.

