Az ischli szerenád

Edvárd király, angol király
Vágtat az expressen:
„Ferenc József Ischlbe vár,
Ebédet ott eszem”.

Ha itt a nyár, minden király,
Császár, sah és a cár
Egymást mind látogatni megy,
Találkozóra jár.

Megy, megy, mert randevúja van.
Császár, cár és a sah,
Edvárd Marienbadba jár,
Hogy csökkenjen hasa.

Fogyókúrát tart Eduárd,
Ah őfelsége fogy,
S eközben átnéz Ischlbe
Megtekinteni, hogy

Van odaát a kamerád.
Ferenc József király -
És összecsókolóznak ők
Ischl kapuinál.

Ebédhez ül úgy dél körül
S elrejtve a közönyt,
A két király, mint két király
Nagy hévvel felköszönt.

S hogy korrektül emésszenek,
A séta meg nem árt,
A promenádra megy Ferenc
József meg Eduárd.

Elmúlt bután a délután
S Ischlre hull az est,
Edvárd a kvártélyára tér
És lefeküdni kezd.

Vetett az ágy, pihenni vágy
Edvárd angol király,
De nesz kél ablaka alatt -
Ki jár ott s mit csinál?

Csak nem talán... s az ablakán
Edvárd király lenéz -
Oh nem merénylet, nem, csupán
Egy banda cseh zenész.

A jó csehek, ahogy lehet
A szájuk felnyiták,
Egy trombitát dugnak belé
S fujják a trombitát.

„Bosszant ma ez az éji nesz
- Szól Edvárd - s bökkenő:
Felkölteném a lordmayort,
De nincs Ischlben ő”.

Komornyikot, ki benyitott,
Bágyadtan küld tehát:
„Ne trombitáljanak nekem,
Nem kell a szerenád!”

Ágyába bú nagy potrohú
Edvárd angol király,
S motyog: „ A szívem egy kicsit
Úgy veszem észre, fáj.

Hajdanta tán volt éjszakám,
Hogy kellett a zene,
De ezt a drága szép időt
Megette a fene.

Kellett, hogy nők kacagjanak
Sok víg hangszeren át -
De most minek a cseh nekem,
Az ischli szerenád?

Nem jó nekem, ha éjeken
Valami muzsikál...”
- S befordul és hortyogni kezd
Edvárd angol király.

