Szerenád

(A nadrágszoknya napjaiban.)

Ó, mit csináljak hogy szeress,
Te szép, nemes, te kellemes,
Ó micsinájjak?
Küldtem neked sok szép virágot,
Kegyetlen lábod rájok hágott.

Ó, mit csináljak hogy szeress.
Te büszke, karcsú, egyenes,
Ó micsinájjak?
Már küldtem néked verseskönyvet,
Nem ejtettél egyetlen könnyet.

Ó, mit csináljak hogy szeress,
Te finom, forró, fűszeres,
Ő micsinájjak?
Már vettem egy csinos nyakláncot,
Az eredmény seholse látszott.

Ó mit csináljak, hogy szeress
Te démoni gonosz veres,
Ó micsinájjak?
Leheltem már készpénzt kezedbe,
Csókolni nem jutott eszedbe.

Ó, mit csináljak, hogy szeress,
A kínom már ezerszeres
Ó micsinájjak?
Bús arcomba hidegen nézel
Nadrágzsebbe mélyesztett kézzel.

