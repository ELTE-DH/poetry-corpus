A kongresszus

Minden évben, minden nyáron
Minden áron
Budapestre eljön - Jesszus! -
S összeül itt egy kongresszus.

Eljött most Bourbon de Este
Budapestre,
Hogy ebben a nagy melegben
Harcol majd a párbaj ellen.

Harcol Alfonz, harcol Zsiga,
Meg a liga,
Meg a szekta, meg a zsűri,
És a párbaj tűri, tűri.

Békíti a magyart Bourbon:
Ne vaduljon,
És a magyar, bárha jellem,
Szintén küzd a párbaj ellen.

A magyar is díszebédelt
Finom ételt
S a jövőben, semmi kétség,
Lesz még Pesten párbajvétség.

Mert:
Ellenezzük mi a párbajt,
De ha görbén néznek ránk majd,
Két segéd és egy szál orvos -
Azonnal megyünk Fodorhoz.

