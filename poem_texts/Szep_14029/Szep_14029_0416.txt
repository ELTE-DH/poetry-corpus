Mély gondolat

Nagy örömöm nekem most
Bajaim közepett
A kordonoktól övezett
Utca-kövezet,
Melyet minden másnap
Felásnak.
Most a József-körúton
Majd ugyanilyen módon
A Lipóton
Aztán a Terézen,
Én nézem, nézem,
Mint megfigyelő
Járókelő
Ezeket a mély üregeket.
A fiatalokat és öregeket
Tán megsajnálta a város
Hogy annyit kinlódnak Pesten
És nem boldogul egy sem.
És csodával határos
Jóindulattal
Most éjjel-nappal
Az utcákon végig
Sírokat ásat nékik.
Ó bárcsak így volna, bárcsak
Ingyen sírhely, polgártársak,
Gyerünk, gyerünk,
Ugorjunk bele,
Míg nem lesz tele!

