Tavaszi strófák [2]

a)

Április bolondja
Übercihert vett fel.
A ligetbe sétált
Szép tavaszi kedvvel.

A zaciba rakta
A télikabátját,
Április bolondja
Náthát kapott, náthát.

Április bolondja
Erszényét kivette,
Bement ibolyáért
A virágüzletbe.

Tessék nagyságos úr,
Száz forint egy példány,
Április bolondja
Kitámolygott némán.

Április bolondja
Kirándult Alagra,
Felültette pénzét
A karcsu lovakra.

Április bolondja
Szólt: De jó itt nékem,
Alagon nincs hideg
Egészen leégtem.

b)

Visszajött egy fecske
Szegény, idő előtt.
Ma reggel megfagyva
A földön leltem őt.

És motyogtam búsan
A mondást, a ravaszt:
Ez az az egy fecske,
Mely nem csinál tavaszt.

c)

Mindennap kijárok
Megnyitástól fogva.
Mindennap kijárok
Én a Műcsarnokba.

Nem járom a földet,
Se Hűvösvölgyet.
Csak a Műcsarnokban
Látni mostan Zöldet.

