Ránc a leány homlokán

Én leírnám ó csak bírnám,
Hajszál árnyék, emlék, álom,
Szél vonása havon, télen.

Gyűrődés a rózsa szirmán
Hasadás ó porcellánon,
Téveteg ér falevélen.

Tán betű megyen merengve,
S félbemarad elvonulván,
Jaj milyen jelt indult írni?

Mi értelme, célja, rendje
Vagy sejtelme, megtanulnám:
Túlvilági vagy csak síri?

Mint egy sóhaj hűlt akkordja,
Olyan tűnő, olyan halvány,
Olyan könnyű, olyan semmi.

De fölvette, nézd fenn hordja
Homlokán a fiatal lány,
Ott van, nem tud ellebbeni.

A mosdóvíz le nem mossa,
Törülköző le nem törli;
A púder le nem porozza.

Bánatos fátyol dugdossa,
Ujj nem tudja eldörzsölni,
Sem orkán el nem orozza.

Sötét este betakarja,
Édes alvás elfelejti,
De reggelre mindig ott van.

Hogy jön az mondd? Éjfél varrja?
Pillanat villámul ejti?
Évek vésik szép nyugodtan?

Kubikoló törpe percek,
Százan ezren millióan
Pici kis ásókkal ássák

Sugdolózva: gyertek, gyertek
S amint elvégezték: jól van,
Mennek ásni másutt mását?

Balzsamolaj, tejvíz, krémek,
Villany munka, lágy zománcok,
Pipere bűbáj Lyonban

Most ha összebeszélnének,
Mind mennének, azt a ráncot
Vissza tudnák venni onnan?

Ha lehetne visszavenni,
Lehetne-é visszaadni
A napokat kik lementek?

Tiszta gyöngyben elé tenni
Könnyeket kik annyi s annyi
Cseppben ölébe cseppentek?

Egy szallagban selyem ah-hal
Vissza vonni sóhajt, sóhajt,
Melyek messzi iramoltak?

Felrózsázni múlt tavasszal
Puszta kertet, dermedt óhajt,
Élve visszahozni holtat?

