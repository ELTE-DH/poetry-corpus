Folyó hó

Tudjátok-e, mi a május,
Az a bűvös-bájos hónap
Mikor elkezd esni-esni
Mikor nincs egy tiszta jó nap.

Tudjátok-e, mi a május,
Költözködik gólya, fecske,
Dehogy. Csak mi költözködünk,
A fene egyemegecske.

Tudjátok-e, mi a május,
Mikor előlép heroldja,
A háziúr és lakásunk
Bérét újra stájgerolja.

Tudjátok-e, bi a bájus,
Hátha deb tudjátok, hátha;
Begsugob, hogy a tüdőbet
S orrobat gyötri a dátha.

Tudjátok-e, mi a május,
Kimondom a valót, nyerset:
Utolsó egy költő már az
Ki a májusról ír verset.

