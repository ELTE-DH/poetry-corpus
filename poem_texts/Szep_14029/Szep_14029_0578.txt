Hetivers [21]

A Dunaparton áll a parlament,
Áll egy bársonyszék büszkén odabent -
És áll a bús tény, áll kegyetlenül:
A bársonyszéken Tisza Pista ül.

„Itélt a nemzet” januárba bár,
S ma-holnap már nyakunkon lesz a nyár -
E frázis szerte hasztalan repül:
A bársonyszéken Tisza Pista ül.

Nincs már többség, mely pezsgőtől berug;
Az elnök Justh, Zoltán a mameluk,
S a Zoltán bár tenger köröskörül:
A bársonyszéken Tisza Pista ül.

Kik képviselték Bécs szent érdekét,
Januárban szét lettek szórva, szét...
S hazája ellen rendületlenül:
Tisza Pista a bársonyszéken ül.

Hiába int felé a zord ököl,
Szónoklatot hiába eszközöl
Jó Apponyi: élvezhetsz, honfifül -
A bársonyszéken Tisza Pista ül.

Röpül felé a sértés rút nyila,
S ő néz közömbösen Pozsgayra...
Fejére átok, gáncs, gúny raja gyűl -
S Tisza Pista? A bársonyszéken ül.

Kacéran ül ott s balfelé kacsint:
„Nincs vesztenem mit. Ülök, mint a pinty!
A fegyveretek visszafele sül -”
Tisza Pista a bársonyszéken ül.

Mi lesz a honnal? Mit hoz a jövő?
Borús gondokkal telve mind a fő.
Ő? Ő nyugodt. A világ összedűl -
S Tisza Pista a bársonyszéken ül.

Ha nem bukik meg pártja, rendszere,
Már rég megtörtént vón' a helycsere.
Kiintrikálták vón' alul, felül -
S Tisza Pista a bársonyszéken ül.

De ők megbuktak. Győzött a magyar...
S diadalán búsan fejet vakar:
A szent nemzeti vívmány egyedül -
Tisza Pista a bársonyszéken ül.

A kóbor napsugár az ablakon,
Benéz a Házba mindenik napon:
„Ah, semmi ujság”: - s fut kedvetlenül -
A bársonyszéken Tisza Pista ül...

