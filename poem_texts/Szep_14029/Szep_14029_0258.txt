A déli korzón

I.

Ó hogy tévedtem ide én
A déli séta idején,
Mit keresek idegen Éden
Közepében?

A gazdag paloták alatt
Ezren járnak, hogy - járjanak.
Zsongnak mosolyogva, ragyogva,
Mintha ünnep volna.

S körülöttem üdén, illatosan
Kápráztató asszonysereg suhan,
S vérem bejárja
A selyem buja muzsikája.

E kacagás, e suhanás itt
Megbabonáz, gyötör és lázit -
Köztetek járok
Szép asszonyok, ti élő álmok.

Pénzes lovagok karján mentek,
Ti szépek, ti sugárzók, ti szentek!
S én nézlek rajongva, imádva -
Hiába, hiába!

Szent bók a vérem lobogása,
Zsoltár a szívem dobogása,
Fürteitekre glóriát fon
Szerelmes hódolásom.

Ó mennyi mámoros dalom van,
S asszonyok: én meghalok szomjan.
Dal-kincsem mind a tietek -
Szeressetek!

Állj meg, gyönyörűség korzója!
Jöjjön az asszony s szórja, szórja
Arcomra csókját mindahány
Izzón, szerelmesen, buján...

