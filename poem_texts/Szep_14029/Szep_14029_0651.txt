Zsazsa nagybirtokos

Földbirtokot vett Sári most,
Földbirtokot vett, amint mondtam,
Mégpedig Hontban.

Keble az édes honi földért,
Oly hévvel dagadott,
Hogy vett belőle egy jó adagot.

S a mámorító primadonna
Lesz józan, praktikus, okos
Földbirtokos.

S akárhogy szereti honát,
Nem tulipánt vet majd a földbe,
Hanem gabonát.

Primadonnának lenni nem rossz,
Földbirtokosnak lenni sem,
Legalább úgy hiszem.

Zsazsa sikere többé sohse pang:
Egy földbirtok szebben beszél, mint
A legjobb terjedelmű hang.

S óh kábító gyönyört okoz,
Ha fess trikóban ugrál majd előttünk
A dúsgazdag nagybirtokos...

