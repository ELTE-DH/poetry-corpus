Hordárok audienciája

- A Kont 97638-ik paródiája. -

A bécsi Burgban tegnap száznégy hordár volt császári audiencián. Lueger ellen panaszkodtak, hogy nem ad nekik igazolványt.

Száznégy magyar a Burgba tart,
Kihallgatásra kész,
Helyet mutat szépen nekik
A jó császári kéz.

Hordárok ők, vagy trógerek,
Mind vézna, csupa csont -
A császár szembe ülteti
Vezérüket, a Kohnt.

„Gyerekek - így szól nyájasan -
Miben segíthetek,
Csak nem vívmányért jöttetek,
Miként a pestiek?”

És megszólal Kohn, a vezér,
- Zsargonban foly a szó: -
„Fölséges úr, az állapot
Siralmas, megható. -

Kiutasítnak innen, ó,
Mert magyarok vagyunk...
De szeretjük nagyon mi Weant,
Mi Wean maradunk!”

Kaiser, engedd meg ezt nekünk,
Mert Weanban élni szép...”
- S a császár meghatva nagyon,
A Kohnhoz odalép.

Vállára rakja a kezét
Szeméből könny pereg,
Ó trógerek, ó trógerek
Ti kedves trógerek!

Andrássyt most dobtam ki épp,
S vele egy nemzetet...
De titeket? Ezt nem teszem,
Ezt tenni nem lehet.

Maradjatok Weanban csak,
Ti jó kis magyarok,
Bár csak trógernek jönne mind,
Akiket akarok!...

Maradjatok Weanban csak
Lojális trógerek,
Közel jövőben veletek
Talán sokat nyerek.

Ha abszolutizmus lesz s megy
Fejérváry, a vén -
Minisztereknek küldelek
A Lajtán-túlra én!...

