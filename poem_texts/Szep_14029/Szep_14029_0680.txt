Gundel dala

Szerény vendéglős voltam eddig,
Szerény, de gazdag szerfelett -
De hej, nagyobb, szebb sorsra vágytam
A vendéglősi sors helyett.
Hogy mihez fogjak, mit csináljak,
Sokáig volt rejtély, titok -
Míg egy szép nyári nap rájöttem,
Hogy egy lapot alapítok.

A nagy közönség eddig tőlem
Nyomtatott írást nem kapott,
Csak egy művet, litografálva:
A vendéglői étlapot.
Meguntam rostélyost árulni
Hetvenért s filét nyolcvanért:
Az irodalom éttermébe
Beültem és kértem - babért!

Oh, a szereplés vágya marta
E jámbor vendéglős-szívet
És szerepeltem gyönyörűen,
Mert a lapból mindenki vett.
Nevemből név lett és a Szerdát
Írták előkelő kezek -
Míg, ismert körülmények folytán
A csütörtök következett...

Megint vendéglős-céggé válik:
Gundel már nem költői név -
Az öregem, hej, szigorú volt
És engem elhagyott a hév.
Megtérek elhagyott pályámhoz,
Ha már ily szörnyű fátum ért,
S savanyú babhoz mellékelem majd,
Amelyet szerzék - a babért!

