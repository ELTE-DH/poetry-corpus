Elégia az adósságok könyvéről

A könyvek kereskedője
Most egy furcsa példányt árul:
Könyvet írtak Budapestről,
Az adósok városárul.

Búsabb könyv, mint a Karthauzi,
Legbúsabb könyv a világon:
Eszembe jut róla minden,
Minden, minden adósságom.

Adós vagyok jobbra-balra,
Amerre csak lép a lábam,
Adós vagyok a szélrózsa
Valamennyi irányában.

Tartozom a zord szenesnek,
A cipésznek, a szabónak,
Mészárosnak, fűszeresnek...
Hogy házbérről ne is szóljak!

Tartozom a zord kincstárnak,
És harminc szövetkezetnek -
Én istenem, mit csinálok,
Ha ezek mind nekem esnek?

Adós vagyok a pincérnek,
Kinél pikkolózom hétszám...
Hitelezőimbül telnék
Egy fölemelt újonclétszám.

Tartozom itt a Dunának
Mindkét partján, minden részen,
Sőt tartozom neked is, már,
Jövő havi fizetésem!

A bútorom, oh jaj, másé,
És a cipőm s a mellényem...
Hogy ezt mindet megfizessem,
Százhúsz évig kéne élnem.

Hogy én mindent megfizessek,
Ó Rothschildnak kéne lenni
S még akkor is Nagyváradról
Egy leánykát nőül venni...

Elmélázok most e könyvön,
Minden lapja gyásszal telve...
S mint a könyvek nagy barátja,
Megyek, megveszem - hitelbe.

