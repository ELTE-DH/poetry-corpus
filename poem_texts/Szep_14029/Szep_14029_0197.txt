Hadd látogassalak meg elhagyottak

Hadd látogassalak meg elhagyottak
Hisz én is el vagyok hagyatva
Sötét van és hideg van egyedűl
Cseréljünk sóhajt szerteszórt szívek
Hozzátok érek, megszólítalak
Idegenek kiket nem ismerek
Hisz idegen vagyok magamnak én is
A testem lelkem ismeretlenek
Szeretni kívánnám saját magam
Hát hadd szeresselek hasonlók
Hát hadd szeresselek szegény szegények
Mert én szegény szegény szegény vagyok
Egy fűszál nem nő sík tenyeremen
Arany nem foly csak sárga víz szememből
Felhőkhöz ágaskodni nem birok
Hogy tapogassam és szagoljam őket
Vének karoljatok belém
Én jó pajtásotok vagyok, mert nékem
Az élet messze s a halál közel
Ti asszu hangú érdes férfiak
Borítsátok vállamra kezetek
Én is bűn gond és búbánat vagyok
Jaj gyermekek kis tiszta gyermekek
Lepjetek meg mint tavaszi kiöntés
Hadd essem el botolva köztetek
Tudatlan, gyönge s ártatlan vagyok
Csúfoljatok ki mert otthagytalak
Arcomba hulljatok lombok virágok
Leányok asszonyok, leányok asszonyok
Én nem vagyok más nemzet, más világ
Szívem tűpárna s két ajkam panaszt köt
És éjjel nappal csókot álmodok
S két bimbót látok két holt mellemen.

