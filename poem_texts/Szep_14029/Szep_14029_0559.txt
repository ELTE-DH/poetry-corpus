Hetivers [2]

Ah, itt van újra a karácsony...
- Hiába, az idő szalad -
S előestéjén áhítattal
Felajzom én a lantomat.
Ihless meg, nagy nap szent varázsa,
Adj szárnyakat, hadd szárnyalok!
Süss rám, hit bíztató világa,
Rímeim, sorakozzatok!
- Karácsonyfák zöld lombja közül
Szemembe tűz a gyertyafény...
Himnuszt szeretnék énekelni
A szeretnek ünnepén!

...S amíg szívem szinültig töltik
A tiszta, szent hangulatok -
A külvilágot észrevenni
Hiába, kénytelen vagyok...
- Ej ha, de fekete karácsony:
A földre nem hull szűzi hó,
Oly szürke, oly rideg lenn minden,
Nincs semmi, ami megható...
Az embereknek gond az arcán,
S közöny tanyázik a szemén...
Az üzletek vidúlnak csak fel
A szeretetnek ünnepén.

A szeretet, mit emelgetnek,
E napnak szent igéje, hol?
Szemem a széles nagy világon
Keresi, nem leli sehol.
De gyűlölet, de bűn, cudarság:
Az él ma is, hej, mindenütt...
S hány szembe csal ma is az élet
Keserves, fájó sós nedüt?!
- Drezdában a bukott királynő
Fiaiért könyörg szegény...
S az anyaszívet összezúzzák -
A szeretetnek ünnepén...

És messze-messze Ázsiában,
Foly szörnyű, őrült háború:
A cár legszentebb érdekében
Hull százezernyi jó fiú...
Az ágyu bőg, a bomba robban,
Patakban ömlik ott a vér...
És pétervári palotában
Álmodik a cár, a fehér:
Álmodja, hogy halálos sebbel
Lerogy a jó kozáklegény
És áldja őt, a jó atyuskát
A szeretetnek ünnepén...

Hát a politikai helyzet,
A mi sorvasztó háborúnk?!
Szokás szerint egymásnak rontva,
Rút gyűlölettől lángolunk.
S a „bécsi kéz”, meg az „erős kéz”
Őrjöngve a fejünkre tör: -
Miben ma karácsonyt látom,
Ím, ez a szomorú tükör!...
- Szárnyam lehull... sóhajtok egyet,
Könny ül a szemem szögletén:
...Nem, nem tudok himnuszt dalolni
A szeretetnek ünnepén!

