A játékbank

Komolyan foglalkoznak azzal,
Hogy végre a jövő tavasszal
Egy fényes játékbank leszen
A bájos Margitszigeten.

Nagy játékbank nyílik meg ottan,
Hová a jó külföld betoppan,
Jönnek majd innen és onnan
S a pénzt leadják finoman.

A sziget áll, áll, ámde majd a
Sok drága pénz elúszik rajta.
Leszünk Ostende, Monakó...
Ez dicsőségnek mondható.

S itt meg nem lövi magát senki,
Se német, se francia, se jenki,
Oh itt nem kell csinálni ezt -
Dunába ugrik, aki veszt.

