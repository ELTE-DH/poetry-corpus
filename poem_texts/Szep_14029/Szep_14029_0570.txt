Hetivers [13]

I.

Zarándokol sok zoltán Bécsbe,
Velük röpül a gyorsvonat, -
Kedves hazám, ó, ha ily gyorsan
Vinnék dülőre sorsodat!

A felség, ah, fogadja őket,
Elébük mén személyesen
És koronás kezét is nyújtja...
„Kell-e több ennél, édesem?”

Ó, mert ha többet is kívánsz még,
Telhetetlen kuruc magyar -
Hát megkapod: leül a zoltán,
Helyet mutat királyi kar.

És ötvenöt, sőt hatvan percig
A felség véle elcseveg,
És szóba jő a kedves aszpik,
Malária, meg egyebek.

De míg a Burgig fölemelkedsz,
Ó, negyvennyolcas léghajó -
Ki kell, hogy hulljon a kosárból
Sok ballaszt-aspiráció...

S a tárgyalás még mindig meddő
Kormányra jutni nem lehet -
Míg a negyvennyolcból nem engedsz
Legalább is negyvenhetet...

...Az ünnep jő: ezer poéta
Ódához rímeket keres...
Ó, ünnepeljünk: 'sz ott vagyunk már,
Ahol a mádi - új nemes...

II.

(Kuropatkin dala)

Már siess Mukdenből vissza
Vert seregem,
Nékem ez a Mandzsu klima
Nem, nem egem -
Hull a zápor, hull a srapnel
Hej, sebesen...
Csak vonulj Mukdenbül is ki
Vert seregem!

Már egy éve, hogy a szörnyű
Háboru dúl;
Jobbszárny-balszárny dűl a sárba
Hangtalanúl...
Offenzíva, defenzíva
Mindegy nekem:
Csak vonulj Mukdenbül vissza
Vert seregem.

Ver Oyama, Oku, Nogi
És Kuroki,
S üldöz minden rovatvezér,
S sok rossz kroki...
S ezek után az embernek
Kedve legyen?!
- Csak vonulj Mukdenbül vissza
Vert seregem.

Nem terem babér e réven
Homlokomon:
Már az egész mesterségtül
Undorodom...
Fásult kedvvel, közönyösen
Nézegetem,
Hogy vonúl Mukdenbül vissza
Vert seregem.

Stösszel már e rút világtól
Messze, mulat;
Grippenberget visszahívták
S még sok urat:
Én is mennék már üdülni
S nem tehetem
Míg el nem hull velem együtt
Vert seregem...

