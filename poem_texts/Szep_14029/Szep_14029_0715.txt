The Cubans

Nem kínlódom most humorral,
Gyászom van, nehéz, síró,
Ily szomorú még nem voltam
Mint alkalmi versíró.

Ó, bocsáss meg, jó kávéház,
Egy bús témán van csupán:
Elment, elment Budapestről
A kubai csalogány.

Elment, elment Ősbudából
S konstatálom tétován:
Viszi szívem podgyászában
A kubai csalogány.

A bűbájos barna asszony
Álmaimból jött elém,
Álmaimnak finom nőjét
Ősbudában meglelém.

Hová való és hogy hívják,
Tudja a mindenható -
Ó jaj, mért is szerződtette
Friedmann A. igazgató?

Mint artista jött körünkbe,
De angyal volt, én tudom
És kuplékat énekelt a
Variété-színpadon.

E kuplékért voltam züllött
Egész hosszú nyáron át,
E kuplékért látogattam
Minden este Ősbudát.

E kuplékat most is hallom
S a szemembe könny tolul,
E kuplékat nem is értem,
Hisz' nem tudok angolul.

Ó, hallgattam s úgy tapsoltam
A kubai éneken,
Hogy Weidinger egy előnyös
Szerződést kínált nekem.

Egy-egy himnusz mind a kuplé,
A szöveg s a zene szent -
Mit bántam én a Dohertyt
S Dean Dórát, a szerecsent!

S a kubai elment, elment,
Néki mindegy, itt vagy ott,
Elutazott és nem tudja,
Hogy engem is itthagyott.

Indiánus kosztümjében
Nem, nem látom sohse már...
Mily szomorú ó, hogy egyszer
Minden szerződés lejár.

