Dal a kézlegyintésről

Melyről oly régen szól a nóta,
Mely már legenda és mese:
Előkerült a nadrágzsebből
A Tisza I. erős keze.

Ah, szétfoszlott a köd, a fátyol,
Mit szőtt köré a képzelet:
- Tisza szíves volt megmutatni
A misztikus erős kezet...

...Szerdán történt. - Künn őszi szél fúj -
És benn borong a honfibú:
Beszél súlyos kongó igéket
Egy hosszú, tisztes férfiú. -

...Hogy a magyar nemzettel léhán
Játékot űzni ne szabad:
Cserébe adva Bécs kegyéért
Az árva szót, mi megmaradt...

Hogy megszegetni nem tanácsos
Királyi esküt, ami szent:
Jövendőjét a nemzet félti -
S viharrá válhatik a csend...

...És mintha benn is felhő gyűlne
Sötéten és fenyegetőn...
Mintha a multak vészes árnya
Suhanna át a levegőn...

...A homlokon redők támadnak,
Komorrá lesz a hangulat...
Panasz kél a szélsőbal-ajkon,
S a szívben forr az öntudat...

- De Tisza I., a kormányelnök
Székén vígan, kacéran ül,
S a nagyszerű, a híres jobbkéz
Nadrágzsebbül előkerül.

S a híres kéz, a nagyszerű kéz,
- Amely már szállóige lett -
S mely most kibújt a nadrágzsebbül:
- Könnyelműen legyint egyet...

A híres kéz, a nagyszerű kéz,
Melyről annyit hallott Kegyed:
Úgy hesseget komor felhőket,
Mint júliusban egy legyet...

A híres kéz, a nagyszerű kéz,
Mely országgyeplőt tartogat -
Csak int kacéran, megvetőleg:
„Ah, ez nekem gondot nem ad!”

Mit bánom én, bármit beszéltek!
Mit nékem nemzet és jövő:
Én e finom, szép széken ülök, -
S hogy én itt üljek, az a fő!

E kedves, drága széken ülni
Felülmúlhatlan élvezet
S mentül tovább itt megmaradni:
Engem e jámbor cél vezet.

'sz én olyan jó fiú vagyok, hogy -
Látjátok, Bécs is úgy szeret!...
S azért küldött csak a klotürrel,
Hogy biztosítson engemet...

S egy loyalis magyar karakter
Háládatlan csak nem marad?!
- S én megteszem, csekély erőmből,
Ami csak bécsi akarat...
- - - - - - - - - - - - - - - - - -
...Szabályozz házat, óh, erős kéz;
Hopp, hopp: előre! Rajta hát!
Magyar szíved bujjék el mélyen,
Mert megneheztel Bécs reád...

...Legyintő kéz: fogózz a székbe!
Mert majd szintén legyint egyet
Feléd a nemzeti önérzet:
„- Elég volt, gróf úr, elmehet!”...

