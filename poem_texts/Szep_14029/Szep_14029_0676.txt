Feilitzsch elégiája

A Budapesti Közlöny-ben ma a földmívelésügyi minisztérium hirdetményt adott ki az állami facsemeték adományozása ügyében.

Oh, mit látok a B. Közlöny-ben
Én, savanyú, bús remete:
Facsemetékről szól az ének -
Óh, hát van még facsemete?

Szemem azonnal könnybelábad,
Egy nyilallás szívembe vág:
Igen, a szívembe markolnak
Ágaikkal e kicsi fák...

Hát van fa még... hát van még erdő?
- Kérdem búsan, mélán, bután. -
Hogy én az erdőt mind megettem,
Hát csalfa álom ez csupán!

Óh, mint agy költő, úgy imádtam
A rengeteget hajdanán;
A költő az verset ír róla,
Míg én az erdőt - eladám.

Eladtam őt rajongón, buzgón,
S azt hittem, kérem, igazán:
Az én nevemhez fog fűződni,
Hogy nincs több erdő e hazán!

E hirdetmény lesújtón hat rám,
Óh, nem rossz álom, nem mese:
Megloptak engem is, a tolvajt,
És van, van még facsemete!

És csemetékből lesznek erdők
És lomb virít az ág felett -
S én siratok kétségbeesve
Egy eltévesztett életet...

