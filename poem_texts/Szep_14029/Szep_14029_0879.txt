A leghatalmasabb ember

...És szólt egy ember: „Én hatalmasabb
Vagyok mindenkinél! Darab
Szinházban nélkülem nem adható.
S fejét meghajtja nékem a bakó!...
A hadseregnek is parancsolok:
Szómat fogadják a tábornokok,
És tőlem függ miniszterek nyaka!
S előttem reszket a király maga!...
„Hajtsd meg fejed!” ha hangzik ajkaimrúl,
Fenséges feje mindjárt lekonyúl!...
És éles gyilkom játszik a fejével!...”
S megrőkönyödve ugrándoznak széjjel,
Kik hallgaták; mindnyájuk vére fagy!
„Hah rendőr! rendőr! - Anarkista vagy!”
Tolong a nép; a rendőrkard ragyog...
„Nem!” - szólt az ember - „én borbély vagyok!”

