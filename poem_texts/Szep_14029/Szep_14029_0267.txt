Késő este

Hallgat már ajtók csapása,
Kalapácsok pattogása,
A gyáraknak vonítása,
A nagy vasak zuhanása,
A hordóknak zúdúlása,
A villamos csikarása,
A kofáknak csatítása,
A család sivalkodása,
A szekerek nyikorgása,
A patkóknak csattogása,
A trombiták harsogása,
A doboknak dobolása,
A puskáknak ropogása.

Csak hallik tó locsolása,
Szélnek lombban motozása,
Árva madár csipogása,
A vonatnak mormolása,
A kutyák ugatozása,
Sürgönydrótok zúgdosása,
A denevér kapkodása,
Az őrültek szavalása,
A részegek motyogása,
A kórosok nyavalygása,
Az asszonyok zokogása,
Gyermekek nyúlós sírása,
Leányok sohajtozása,
Az élők szívdobogása,
A holtaknak hallgatása.

