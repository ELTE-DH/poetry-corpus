Politikai párbaj

Egymásután harminckétszer
Csaptak volt a felek össze,
Kardjuk fénylett, mint az ékszer,
Sőt nem is csak harminckétszer,
Harmincháromszor mindössze.

Sőt pontosan harmincnégyszer
Mint egy némely újság írta,
Egyszóval éppen elégszer:
Gondolják meg, harmincnégyszer!
Mindkettő nagyon bírta.

Szelíd lelkem már nem retteg,
Örvendezvén felsóhajtok,
Hogy bár mérgesek lehettek,
De egymásba kárt nem tettek,
Nem fogott a kard őrajtok.

Izomlázuk elsajogták,
Már a párbajt nem is érzik,
Doktor is megkapta pézit -
Beköthetné az országot,
Amely, mint mondani szokták,
Ezer nehéz sebből vérzik.

