Egy kutyához

Tudnád hogy fáj, tudnád hogy szenvedek
Te házőrző, hogy így ugatsz felém
Míg lépek itt a villa rácsa mellett.
Elő loholsz a nyírott pázsiton
Dülled szemed s az ínyed láttatod
Hörgesz, ugatsz, ugatva kapkodod
Fel-fel remek fejed te jó kutya,
Ugatsz, ugatsz, ugatsz dühödve rám.
Mi lelt? Tolvajnak nézel engemet?
Fényes nappal van, zárva a kapu,
Csak nem hiszed hogy most vállalkozom!
Nem is láttam jóformán ezt a villát,
Azt sem tudom ki bújt el itt előlünk
A jó módját én nem kívánom el
Akárki az, tőlem békén mulathat
Vagy nem mulat jól? oh azt fájlalom.
Te tán úgy képzeled hogy rossz vagyok
Mert semmim sincs, csak lángot gondolok
S a szívem mérget főz, lehelletem
Gáztámadás, nézésem tűzveszély?
Nem nem, derék állat, tőlem ne tarts
Nem száll itt békanyál ártatlanabb
A sóhajomnál s két szemem ha pillant
Földön járó csillag világa az
Rendetlenség, rútság, halál felett,
Nem tud rossz lenni szívem, gyöngyvirág
Csak illatozni tud; s édes gyökér
Marcangolhadd, csak édes, édes az.
Látod megállottam, térítelek
Reád mosolygom tiszta kedvemet
Hangot kínálok, füttyöt dünnyögést
Adnám a rács közt ujjaim neked
Tarkód vakarnám, hátad mángorolnám
De hát békűlni nem méltóztatol
Hiába, sőt annál jobban haragszol.
Cipőm orrához ó ha szimatolnál
Rögtön nyaldosnád meztelen kezem
És jó barátok lennénk ízibe
De sajnos elfogúlt vagy kedvesem
Gazdád az istened s hogy így ugatsz
Az szent szolgálat, istentisztelet.
Vajon mi légyen mind e vad vu! vu!
Én úgy szeretném ezt megérteni
De nem kaptam szótárt az ebbeszédhez
Csak bámúllak mint kábúlt idegen
Úgy hallgatom hamis szónoklatod
Embertelen szinészi dikciód.
Gyöngít a bánat, elsajnállak itt
Szegény bolond, megrontott pára te
És szégyelem magam, de szégyelem
Hogy bélyeget nem lelsz az arcomon
Hogy nem sajdítod semmi lelkemet
Hogy nem rezzensz s torkod meg nem szorúl
Hogy nincs sugalmad s fény szemed mögött
Nem virrad, hogy rám ismernél talán
Ki itt a Földön a szívére vette
A szíved, álmod, árvaságodat.
Megyek már, szervusz; ládd fejem lehajtom,
Magamban tengermélyen megcsalódtam.
Ugass kutyám, ugass ha jól esik,
Ha nem tudod hogy engem nem szabad
Ugatnod. Nem baj, fő hogy élvezel
Amíg ugatsz, úgyis hosszú a nap,
Hosszú, hosszú, unalmas, óh tudom.

