Hetivers [12]

I.

A víg, a kedves Karneválnak
Maholnap vége, vége -
Elmúlik csengő muzsikája
És minden bája, éke.

Az álarcok sarokba jutnak.
A husosfazék földűl:
- Szemfényvesztő komédiákra
A függöny, hej, legördül...

Szemünkből március szellője
Elűzi hosszú álmunk -
A rest, a lomha éj után már
Dolgozni talpra állunk!

A komoly munka rég várt napja
Egünkre végre feljő:
Amit a múlt eltékozolt, majd
Pótolja a jövendő!

...És dörzsöli szemét a bús Bécs,
S töpreng: „Mi ez, az égre?!
Harminchétéves Karneválnak
Már vége volna, vége?...

Oh jöjjetek, ha jőni kell, hát
Tizenhat férfiak ti:
És értekezzünk, hogy lehetne
A régiben maradni?”

S a gyorsvonat fut egyre-másra
A zoltánokkal Bécsbe -
S a kerekek vigan kattogják,
Hogy: „vége, vége, vége...”

II.

Nagy csönd borúlt a muszka földre bár,
Viharra gondol a csöndben a cár.
A csönd bármily nagy, úgy remeg a cár,
Mint szélvészben a kukoricaszár.
És reggel, délben és éjszaka pár
Nagyherceggel karban remeg a cár.
Számukra termel - sejti azt a cár,
Valahol most egy buzgó bombagyár -
S így a repülés problémája már
Hamar meg lesz előtted oldva, cár!...

III.

Egész világon oly nagy a csönd,
De volt minálunk lárma, vad -
A Rottenbiller-utca mentén
A 37/B szám alatt.

Hej, tombolt parlamenti módra
A szittya virtus idebenn -
Melyen serényen értekeztek,
A nyelv csak kissé idegen:

Röpüli a légben számos nú?!, mboh!
S sértéskép sok ganef! goj! Ochs!
S a nagygyülő mind büszkén vallja:
„Jargonban él az orthodox!...”

