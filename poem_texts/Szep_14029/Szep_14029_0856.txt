[Keljünk, énekeljünk...]

Keljünk, énekeljünk
Tündérek, jó tündérek.
Keljünk, énekeljünk
Zengjen gyenge mejjünk,
Örömöt leheljünk,
Öröm ez az élet,
Tündérek.

Hajnalba, kacajjal
Tündérek, jó tündérek.
Hajnalba, kacajjal,
Délbe boldog jajjal,
Este szép sóhajjal,
Szunnyadozni térnek
Tündérek.

Alma, körte gyönge,
Tündérek, jó tündérek,
Alma, körte gyönge,
Lágy szeder göröngye
Jó nekünk kenyérnek
Tündérek.

Gyöngyláncot akasszunk,
Tündérek, jó tündérek,
Gyöngyláncot akasszunk,
Harmatot fakasszunk,
Illatot szakasszunk,
A virágok kérnek,
Tündérek.

Cimbalom a hanggal,
Tündérek, jó tündérek,
Cimbalom a hanggal,
Színe az arannyal
Szárnyával az angyal,
Ha összevesznének...
Tündérek.

