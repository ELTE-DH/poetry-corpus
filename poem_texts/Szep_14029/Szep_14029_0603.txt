Búcsú [1]

- Rebegi Lukács György -

Isten veled, te finom tárca,
Oh vallás és közoktatás,
Én visszatérek B. Gyulára,
S a helyemet betölti más.
Intendáns leszek a jövőben,
A bársonyszék már odavan...
Mint egy bacillus a tüdőben,
Oly jól éreztem ott magam.

Ah, ügyvivőnek lenni édes,
Ah, ügyvivőnek lenni jó,
Nem kell ma ész e minőséghez,
Sem név, sem nagy protekció.
Köpőcsészén kezdi az ember,
S száll föl, miként a léghajó,
Ma tele már a hon nevemmel,
S személyesen ismer Klió.

Oh, köpőcsésze, köpőcsésze,
S ti, tüdővész-bacillusok,
Rátok gondolva, rátok nézve,
A vérem mámortól buzog.
Oh csésze, a szívem feléd húz,
Te bájos, drága, szép edény -
Mint a habokból hajdan Vénusz,
Belőled úgy keltem ki én.

Óh köpőcsésze, lelkem lelke,
Irántad én hálás vagyok;
A címerembe te leszel, te,
Ha majd báróságot kapok.
Népszerűségem hitforrása,
Hogy a jó isten áldja meg -
Óh mert a köpőcsészét látva,
Rám gondolnak az emberek!...

