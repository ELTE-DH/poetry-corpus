A marhahús

Ilyenkor, szeptember fele,
Mikor a levél hull az ágrul;
Az ősz legbiztosabb jele,
Hogy a marhának húsa drágul.

Fölszáll a húsnak ára, ó,
Mint gyöngy a borban, oly kevélyen -
Én istenem, egy léghajó
Mily büszke volna a helyében!

Budapesti polgár vagyok
S most eltűnődöm önfeledten:
Ó, rég letűnt dicső napok,
Mikor még marhahúst ehettem!

Ez már nem táplálék, csupán
A háziurak csemegéje -
Más halandónak ezután
Csak múlt időknek szép regéje...

Szívünkben nő a félelem
S ezzel karöltve a csudálat -
Tisztelni kezd a bús jelen,
Ó, marha, nagyszabású állat.

És többé nem hámoz-hímez,
Ellenben hiú lesz rá kvázi:
Kit zordan marhának címez
Nyilvánosság előtt Ujházi...

