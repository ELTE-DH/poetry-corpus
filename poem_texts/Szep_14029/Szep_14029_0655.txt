Dreyfus

- A kapitány elégiája -

Folyik megint az én pöröm,
De nézni ezt már nem öröm.
Nincs semmi láza és varázsa,
A réginek csak halvány mása.

Oh más ez, nem a régi, más,
Milyen szégyen, milyen blamázs
Búsan tapasztalom most, kérem;
Egy kutya sem törődik vélem.

A régi pör, a régi pör...
Emléke izgat és gyötör.
Ábrándozván a régi pörrül,
Szememből sóvár könnycsepp gördül.

Az volt a nagy szenzáció!
Ünnepelt minden náció,
Voltam egész világnak drága,
Becézett Dreyfus kapitánya.

A hírlapokban reggel-este
Mindenki a nevem kereste,
Napoleon óta, úgy éljek,
Nem volt ily híre egy vitéznek.

A jámbor pék is tűzbe jött
Akkor az én pöröm fölött,
Poéták rólam gondolkoztak...
És színdarabnak földolgoztak...

A borderó... Walsin... Zola...
A fátyolos hölgy, s fátyola...
S egyáltalán a régi nóta,
Istenem, hova lett azóta?

Ma borgissal szednek csupán,
És el sem olvas senki tán...
Óh nem fokoznak már többet le,
S nem szállítnak Ördögszigetre...

Őrnagy vagyok, csöndes, kövér,
Már gond nem űz, már baj nem ér...
És gondolok sóhajtva, vágyva,
A dicső Dreyfus kapitányra!

