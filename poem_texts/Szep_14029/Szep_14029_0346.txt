Dal

Vetkezz le drága szép szerelmem,
Vetkezz le édes, kérlek esdve,
Oh vesd le arcodról a púdert,
A rúzst a szádról vesd le, vesd le.

Az érzés gyönge bimbó bennem,
Hajtson belőle dús imádat:
A kármint vesd le körmeidről
S hajadról minden platinádat.

Ki ne kacagj, hogy ostromollak,
Légy jó s e bomlott vágyam nézd el:
Az ondulációt is vesd le,
Könyörgök összekulcsolt kézzel.

Essen meg szívemen a szíved,
Nézd, néz egy bánatos vad állat:
Növessz szemöldököt szerelmem
S tündér fürtöd hadd verje vállad.

Borulnék térdre majd Előtted,
Csudálnálak majd, mint a szentet:
Csak megmutatnád magad egyszer
Ahogy az Isten megteremtett.

