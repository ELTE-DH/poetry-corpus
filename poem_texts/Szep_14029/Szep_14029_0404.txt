Bocsánatot kérek, de ezt el kell mesélni

Tavasz van, szóltam önfeledten,
Mikor az ebédet megettem,
S mikor ki volt fizetve az ára,
Elindultam egy kis sétára.
Semmi gondom egyelőre,
Gyerünk egy kis levegőre,
Egy kis fűre, egy kis rétre,
Ráérek visszajönni hétre.
Szegény gyerek vagyok,
De egy konflist fogadtam,
Beleültem s „Budára” ezt ugattam.
Elértünk a Lánchidra és
Ott rám jön, mint a hideglelés
Egy egyén,
Egy jegyén,
S húsz krajcárt leszakított rólam.
Jól van,
Megint merengni kezdtem,
Bút-bajt feledni igyekeztem,
Gyönyörködtem a szép Dunában,
Hol mormolnak az öngyilkosok lágyan.
Egyszerre csak
A fejemre csap
Az alagúti katona,
S aszongya: na?
Karomat a zsebembe nyújtom,
Most
S fizetnem kell egy hatost,
Hogy élvezzek az alagúton.
Hát így feledjem el,
Hogy az élet milyen csúnya?
Elkeseredve és a dolgot únva
Magam a konflisból kivettem,
Fizettem,
(Hogy rövid legyek)
Most boldogan, gyalog megyek
Sétálni, sétálni,
Boci, boci, tarka
Egy kis székre lecsücsülni
A Dunapartra
Önfeledten
Öntudatlan
Ég felettem
Víz alattam.
Hát ott terem egy porhanyó
Buchwald-anyó
Kötényében friss jegy-halmaz,
És bántalmaz.
Kifizettem a széket,
Az ülést bezártam,
Szerettem vón a közeli gyepre esni,
Sírásban vígaszt keresni,
De ott egy tábla állt, piros:
A gyepre lépni tilos.

