A taxaméter

Taxaméter, taxaméter,
Te figyelmes, pontos eszköz,
Mely a bérkocsiknak árát
Oly precizen megszabod,

Eltűnődve, mélabúsan
Gondolok rád, taxaméter,
Melyet a fejünkhöz vág majd
A főváros netalán.

Taxaméter, taxaméter
Förtelem lész te minékünk
Förtelem lész a konflisnak
S a pasasnak egyaránt.

Olyan meghitt, olyan bájos,
Olyan intim, oly költői
A konflis közt s a pasas közt
Budapesten a viszony.

A konflissal alkudozni,
Alkudozni, összeveszni,
Összeveszni, pofozkodni
Szent polgári élvezet.

Taxaméter, taxaméter,
Áldjon meg az isten téged:
Tedd meg azt a szívességet,
Hogy nem lépsz életbe itt.

