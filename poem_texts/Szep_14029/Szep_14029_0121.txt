Nem tudom kicsoda

Késő este jött szembe magában a Váci körúton a járdán.
Szeptember jár most, az utcai fának a levelei
A lámpafény miatt csuda árnyékot tesznek ily őszi este a járdán
Azt néztem világított arccal, feledkezve művész hangulatban.
Egyszer csak ott jött az a lehajolt figura. Azt hittem most hajolt le
Fölvenni valami leejtett igazolványt. De az a férfi ilyen nyomorék volt
Így jött közelébb is, így kushadva, hogy ujjai majd a járda porát érték
S úgy lógázta szegény a kezét. A majmok járnak ilyen mód, az elnagyolt majmok.
Ó de büszke volt ennek a hímnek a háta s a feje de sunyi volt, de gyalázatos óvatos!
S farát hetykén ugortatva mutatta azoknak akik után sétáltak.
Nem láttam én a képit mert az a kalapja karimája alól nem látszott
S nem tudom fiatal ember volt-é vagy olyan akinek bőrén megszáradt már az élet.
Nem is igen láthattam volna mert a szemem nem akart szót fogadni
És a szívem is úgy hökkent, mintha nem volna szabad dobogni néki.
Megállottam és a lámpán sötétet pillantottam. Hallottam, lép lép lép az a púpos
És aztán fel találtam az égre nézni. Ott voltak a kékes gyémánt csillagok
És úgy állottam a csillagok alatt de nem azokat a régi csillagokat tanúltam
Hanem azt vártam hogy egy jó isten Majd lenyúl ide a Váci körútra
S megfogja ennek a csüngő jobb kezét
És fölemeli szép lassan őtet hogy ő is mint mások egyenesen járjon.

