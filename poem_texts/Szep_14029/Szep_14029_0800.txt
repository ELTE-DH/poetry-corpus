Kis versek a hétről [9]

Azt a
Megdöbbentő hírt olvasta
Ön,
Hogy Asta
Nielsen Pestre jön?
S ha idegeinek ez se árt,
Tudja meg, hogy egyúttal
Elhozzák a vasúttal
Psylander Waldemárt,
Psylandert,
Ezt az őrjítő embert,
Kit a nők a moziba lesnek,
S ha megpillantják, majd elesnek,
Ó, nincsen kivüle
Férfi a világon. Milyen a szeme!
A szája! Az orra! A füle!
A haja! A foga! Mindene!
Hangja nem hallik, mikor jár a szája,
De hogy jár az ádámcsutkája!
Ó miket mondhat, milyen szépeket!
Milyen hódító, mikor lépeget,
Ha megy, vagy ha jön,
Ha köszön,
Ha leül, ha feláll,
Ő az ideál.
Tekintete mily beszédes,
Milyen okos a homloka,
Milyen finom, milyen édes...
Ó belátom, van rá oka
A hölgyvilágnak,
Hogy Psylander az, akit imádnak.
Jelzem,
Hogy Asta Nielsen
A nők között épp ily egyetlen.
Démon ő, gőgös és kegyetlen,
Keble mily zárkózott, mily lapos,
S ha csak
Teheti, férfi-szíveken tapos,
És kacag!
És néz avval a két szemével
A téboly egy nemével.
Nahát
Mennyi nyugtalan éjszakát
Szerzett nekem ez a démon,
Elnyerhetetlen diadémom!
Ha ez a pár cseléd egy este
Egyszerre megjön Pestre
És itt egymásra lelnek
És itt egymásnak esnek...
Képzeld el ezt a szerelmet
Fantáziája Budapestnek!
A Várról a Turul
S a Gellérthegyrül
A Citadella legurul,
A kabátok leesnek a szegrül.
A hidak a vízbe leülnek,
A házak összedülnek
Az emberek az utcán, bármi
Nehéz, a fejükre állnak,
A kocsik előtt lerogyik az állat,
S az autotaxik elkezdenek járni...

