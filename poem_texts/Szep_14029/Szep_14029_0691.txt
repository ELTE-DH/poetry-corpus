Hejretyutyutyu

- A kormánypárt dala -

Kossuth-nóta kényes már ma,
Hejretyutyutyu,
Nem húzták el azt a Várba,
Hejretyutyutyu,
Bachó mester azt kihagyta
Hejretyu -
És helyette megszólalt a
„Hejretyutyutyu!”

Ne izéljünk, ne bomoljunk
Hejretyutyutyu,
Meglapulás a mi dolgunk
Hejretyutyutyu.
Meglapulunk szép szerényen
Hejretyu -
Sic itur ad astra, kérem,
Hejretyutyutyu!

Elvek fönttartása mellett
Hejretyutyutyu
Megszavaztuk, amit kellett,
Hejretyutyutyu.
Elintéztünk büdzsét, kvótát
Hejretyu -
S büszkén fujjuk az új nótát
Hejretyutyutyu!

Így viselünk hadat Béccsel
Hejretyutyutyu:
Nyájas, szelíd megértéssel,
Hejretyutyu
Kurucok vagyunk az égre!
Hejretyu -
Sv. b. t. t.-k leszünk végre,
Hejretyutyutyu!

