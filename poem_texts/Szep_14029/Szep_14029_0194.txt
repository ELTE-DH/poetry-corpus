A Ritz előtt, ha zene szól

Akkor sajnálom a szegényt
Ha olvas egy boldog regényt
Szorulva a villamoson
Meg a hídon ha nekidűl
Bámulni, hogy a víz oson
S ha lép vasárnap egyedül,
Mint úri ember, sarlatán
Kaucsuk gallérral a nyakán
S nyakkendőtűvel és igen
Fényesre nyalt cipőiben
Vagy hogyha a telisteli
Csapatba ő is beleáll
A Ritz előtt, ha zene szól
(A járdán is hallani jól,
Bent ünnepély foly, csoda bál)
Lábujjhegyen ha odaáll
S a kis lányát fölemeli.

