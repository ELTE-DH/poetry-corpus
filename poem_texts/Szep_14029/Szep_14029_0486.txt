Itt vagyok!

1.

Vége az Olympiádnak,
A hosszúnak és a fádnak.
Vége zajnak, bajnak, láznak,
Nem tapsolnak, nem hurráznak,
Akik vadul kirohantak,
Most boldogan hazamásznak.
Mind a rugók, mind az úszók,
Futók, ugrók, mászók, csúszók
Lövők, vívók és birkózók,
Gerelysujtók, diszkoszsózók
Stockholmból elindulnak,
Hazadűlnek, hazahullnak:
Édesanyám, vessen ágyat,
Itt a fia, szegény, bágyadt.
Elesem, ha egyet hajlok:
Én lettem a világbajnok.

2.

Mit olvasok!
Már mind eladták a sok
Olcsó sírhelyet,
Melyek
A fővárosnál kaphatók voltak.
Én a holtak
Közé kimondhatatlan vágyom,
De felemelt helyáron
Anyagi viszonyaim miatt
Nem alhatom örök álmaimat.
Vagyont egy sírért nem adok,
Mert nem tudok adni,
S egyelőre kénytelen vagyok
Az élők sorában maradni.

