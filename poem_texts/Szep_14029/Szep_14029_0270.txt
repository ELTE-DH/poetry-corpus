Halál az utcán

Elénk került Halál az utcán
Mindenki ment egy másik cím felé
Úgy pattogott a járdán a sok ember mint a zápor
Ment mondom mind begombolt szájjal, titkos kis fejével
Halál elébünk állott: vastag fehér botját emelte
Úgy mint Londonban az a nagy magos rendőr.
Olyan férfi arca volt Halálnak mint annak ott Londonban,
S olyan nagy magos volt, merő fekete öltözetes.
S mint őszi mennydörgés olyan hangja volt;
Kell megállani! Ki hová megy itten?
Mindenki mondja meg mit művelt eddig
Mi járatban járt életében, mit gondolt gondolatában
Mit nyelvelt nyelvével, mit végzett két kezével
Mind igazolja magát, hadd halljuk!
Felcsapott alvó eszemen a vihar
És lángra lobbantak hullámai
Felnyultam ott a megfagyott tömeg közt
Szemtelenül számat tátottam ordítani
Elkezdtem: én én én
Az égig nőttem pillanat alatt
S megláttam lent az öt világot
Fekete lett világos homlokom
Le vissza rogytam tündöklő nap alól!
Oly földi lettem újra mint az emberek
Nem bírtam ólom szivem tartani
Úgy estem arcra ott a járdán.

