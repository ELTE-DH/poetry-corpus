Költözködés

Im wunderschönem Monat Mai...
Ezt Heine mondja, kérem,
De' hogyha Pesten élne most,
Nem mondaná, remélem.

Im wunderschönem Monat Mai...
Mikor virul a holt táj -
Oh összevissza költözik
A budapesti partáj.

Döcög a Tauszky kocsija
A nagy körúton végig,
S a kocsiban oh mennyi rongy,
S piszkos matrác sötétlik!

Im wunderschönem Monat Mai...
Oh mennyi piszkot látunk,
S költözködés közben lopják
Ékszerünk és kabátunk.

Családanya sikoltoz és
Káromkodik a férfi -
A tükör eltört... nem tudott
A Tauszkyba beférni...

Hurcolkodás, hurcolkodás,
Ez rettenetes munka,
A szívünk-lelkünk régesrég
Megutálta, megunta.

A sok hurcolkodás között
Van kellemes is ám egy:
Mikor végre, bútor nélkül
A partáj - a föld alá megy!...

