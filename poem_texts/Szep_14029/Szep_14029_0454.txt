A karácsonyi számba

Sóhajt veszek most a számba,
Sóhajt veszek most a számba,
S tollat veszek a kezembe
S tollat veszek a kezembe
S írok a karácsonyi számba
S írok a karácsonyi számba.

Hagyományos szokás minálunk
Hagyományos szokás minálunk
Úgynevezett hírlapíróknál
Úgynevezett hírlapíróknál
Hogy karácsonyi számot csinálunk
Hogy karácsonyi számot csinálunk.

Írni kell ilyenkor komolyakat
Írni kell ilyenkor komolyakat
De akinek tréfásat kell írni
De akinek tréfásat kell írni
Köztünk oly kollega is akad
Köztünk oly kollega is akad.

Nekem jutott a szomorú szerep,
Nekem jutott a szomorú szerep
Hogy e helyen a tréfát képviseljem,
Hogy e helyen a tréfát képviseljem,
Bár méla lelkem tréfát nem szeret,
Bár méla lelkem tréfát nem szeret.

Pláne ilyen alkalommal,
Pláne ilyen alkalommal,
Mikor csak pihenni szeretnék,
Mikor csak pihenni szeretnék,
Jobbkarommal és balkarommal.
Jobbkarommal és balkarommal.

Mint a többi ember, pihenni,
Mint a többi ember, pihenni,
A mesterséget most nem űzni,
A mesterséget most nem űzni,
Hogy ne jusson eszembe semmi,
Hogy ne jusson eszembe semmi.

Csak a csend, béke, a karácsony
Csak a csend, béke, a karácsony,
A szülei házra gondolni
A szülei házra gondolni,
Kérődzni rég evett kalácson,
Kérődzni rég evett kalácson.

Meg az eperfa havas ágán,
Meg az eperfa havas ágán,
Fehér lámpán, fehér kemencén,
Fehér lámpán, fehér kemencén,
Gyermekkorunknak tisztaságán,
Gyermekkorunknak tisztaságán.

Gyermekkorunknak boldogsága,
Gyermekkorunknak boldogsága,
Az, fájdalom nem nyílik kétszer,
Az, fájdalom nem nyílik kétszer,
Csakis az akácfa virága,
Csakis az akácfa virága.

De beborult az ég felettem,
De beborult az ég felettem,
Csendesen kántálom magamban
Csendesen kántálom magamban
Istenem én szerkesztő lettem,
Istenem én szerkesztő lettem.

Kérem minden sort kétszer írtam,
Kérem minden sort kétszer írtam,
Karácsonykor sokat kell írni,
Karácsonykor sokat kell írni,
Bocsánat én máskép nem bírtam,
Bocsánat én máskép nem bírtam.

