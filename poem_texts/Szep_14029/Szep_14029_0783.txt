Színház [3]

Szó sincs róla még, hogy fázzak,
S már megnyíltak a színházak
Ebb' a kutya melegbe,
Nyitva, nyitva a kis pénztár,
És a direktor úr pénzt vár
Ebb' a kutya melegbe!

A drámában a gavallér
Nyakáról lemegy a gallér
Ebb' a kutya melegbe,
Ettől meglágyul az apja,
Lányát rögtön hozzácsapja
Ebb' a kutya melegbe!

Az operett, az is kedves,
Sok táncosnő forog, repdes
Ebb' a kutya melegbe,
Elhihetitek egy szóra:
Csupa Duncan Izzadóra
Ebb' a kutya melegbe!

