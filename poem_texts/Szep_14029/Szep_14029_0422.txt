Jaj de meleg van

Jaj de meleg van uraim,
És hölgyeim,
Jaj de meleg van
Pestnek minden utain,
Buda minden völgyein.
Pfű!
Elsorvad a fű
Az Erzsébet-téren,
Borzasztó ez kérem.
Én lankadok, mint a szirom,
Midőn e sorokat írom,
Míg bírom
Megtölteni a papírom,
S az egész szerkesztőség
Nyögdicsél, milyen nagy a hőség.
Az én ruhám vászon
S fulladjak meg, ha fázom,
És lüszter van máson
S majd megfő, kéremaláson.
Sőt
Folyton előveszik a zsebkendőt,
S törlik az áldott
Sokszor megénekelt izzadságot.
S a nap a péksztrájk dacára
Süt,
Sugarával fejbeüt,
Rugdos, pofoz,
Fejfájást okoz,
És mi kába
Fővel szaladunk uszodába
Ligetbe, kioszkba, parkba,
Bőgve, mint a boci, a tarka,
És fogyasztunk jegeskávét,
Málnaszörpöt, limonádét
És fagylaltot és gazőzt,
S epedve várjuk az őszt,
Az őszt, a gyönyörűt,
Amely lehűt,
Amely esőt ad és ködöt,
Náthát és minden ördögöt,
Mikor a kávéházba
Szomorúan, fázva,
A pesti ember, az árva
Úgy vágyik vissza a jó meleg nyárba!

