Kop-kop

Megkérném szépen itt az urakat
S a dámákat, a szép arcúakat,
Kegyes szívvel figyeljenek reám,
A nótám bár egy cseppet sem vidám,
Egy cseppet sem vidám.
Kop-kop, kop-kop, ma a hátam mögött
Két bottal vaslábú katona jött,
A korzón sétáltam, mint rendesen.
Kop-kop, kop-kop, jött ő is csendesen,
Jött ő is csendesen.
Nem fordultam meg, nem láttam, nem én,
Csak hallottam, vaslábon jön szegény,
Csak hallottam, hogy katona szegény.
Hogy boldog nem lesz már soha szegény.
Kop-kop, kop-kop, kocogott, kopogott,
Egy szót se szólt és nem is motyogott,
Nem is sóhajtott, nem is zokogott,
Nem is köhintett, nem, csak kopogott,
Kop-kop, csak kopogott.

Ez képzelet, a fülben ez szeszély,
Én úgy hallottam, hogy mégis beszél:
Kop-kop, kop-kop, vaslábon itt megyek,
Kisasszonykám, kérem, bocsássa meg,
Kérem, bocsássa meg.
Úgye, hogy én már ember nem vagyok.
A csizma rajtam többet nem ragyog,
A lóra többet fel nem kaphatok,
Lányok után már nem szaladhatok,
Már nem szaladhatok.
Kisasszony, ugyi nékem nem szabad
Büszkén pederni kis bajuszomat,
A táncba én már be nem állhatok,
Már kényesen nem is sétálhatok.
Ugyi kisasszony nincs divatba már
A béna hős, ki Pesten sántikál,
Nékem magára nézni nem szabad,
Úgy fáj a szívem, mingyár megszakad,
Jaj, mingyár megszakad.

Diplomaták ti, ti miniszterek,
Te Lloyd George, Wilson s minden miszterek
És minden kunsztot roppant tisztelek,
Hát mit tudtok ti híres miszterek,
Miszter miniszterek.
Mit tudtok hát ti nagy-nagy férfiak,
A két lábat tegyétek vissza csak.
Keressétek meg néha valahol
Ahol a borzasztó gránát dalol,
Hol a gránát dalol.
Szép homlokotok csudálni fogom,
Ha tetszem néktek, meg is csókolom,
Elétek térdelek s úgy áldalak,
A két lábát adjátok vissza csak,
Ti borzasztó urak!

