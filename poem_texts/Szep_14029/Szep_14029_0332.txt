Itt a tavasz

Itt a tavasz nagyérdemű közönség,
Aszfaltba zárt fáink megint rügyeznek,
Itt a tavasz kérem vígan köszöntsék,
Sok Buchwald-széket a korzóra tesznek.
Itt a tavasz, a Nap ragyog,
Óh én is csupa vágy vagyok:
Én úgy szeretnék hazamenni,
Megint gyerek szeretnék lenni.

A kávéház előtt keretet csinálnak,
Dézsából nő ki ott a büszke pálma,
A jó pincérek fagylaltot kínálnak,
Van kávé, citrom, vanilia, málna.
Könyörgök meg ne vessenek
Vagy nembánom nevessenek:
Én úgy szeretnék hazamenni,
Megint gyerek szeretnék lenni.

Hölgyeim és uraim üljenek be
Kiki párjával, kinek nincsen párja?
Autókba és nyitott fiakkerekbe
S menjenek a Ligetbe meg Budára.
Sétálni kell a fák alatt
Ott édes csókot váltsanak...
Én úgy szeretnék hazamenni,
Megint gyerek szeretnék lenni.

De jó vón újra egy kicsit csigázni,
Zörgő sárkányt ereszteni az égbe,
Labdázni és abroncsot gurigázni
S versenyt futni a messzi faluvégre.
Lovazni, ürgét önteni,
Gólyát dallal köszönteni,
Én úgy szeretnék hazamenni,
Megint gyerek szeretnék lenni.

Oszt körbe állnánk kis fiúk, kis jányok
Aranykapun fordulnánk kéz a kézbe,
És aztán játszanánk haragszomrádot
S a fűbe hengergőznénk napsütésbe,
És fogdosnánk a fű alatt
Piros katicabogarat,
Én úgy szeretnék hazamenni,
Megint gyerek szeretnék lenni.

Én megpróbáltam itt Maguk közt élni
Utánoztam amit Maguk csinálnak,
Unalmas volna mindent elmesélni
Amibe szívem, lelkem belefáradt.
Itt a tavasz, a Nap meleg,
Mulassanak, örüljenek,
Én úgy szeretnék hazamenni,
Megint gyerek szeretnék lenni.

