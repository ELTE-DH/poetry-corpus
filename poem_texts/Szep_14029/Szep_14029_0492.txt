Kis versek a hétről [2]

1.

Azon tűnődök én,
Hogy tizenhetedikén,
Mikor
Megnyitják a parlamentet,
A kapuban áll majd egy csokor
Rendőr, őrizni a rendet,
A lépcsőházban is áll egy csoport
A ruhatárban is lóg egy sereg,
A telefonfülkében is kecmereg,
A büffében is őrzi a bort,
A padláson is búsul egy szakasz,
A pincében is akad
Egy két rendőrcsapat,
Csak az
Ablakok közt lesz még egy blokád,
No meg a kémény
Gomolygó rendőrt okád.
Én, én
Azt tanácsolom végre
Az összes képviselő uraknak,
Menjenek a rendőrségre,
Ott majd zavartalanul mulatnak.

2.

Óh, emberek, mily rosszak vagytok,
Egymás veséjébe láttok,
Egymásnak gáncsot adtok,
Egymást rontjátok, pusztítjátok.
Egymásnak nyugtot nem hagytok.
Egymásra mérgesek vagytok,
Egymást nem tűritek,
Egymást ölitek,
Rugjátok, püfölitek,
Magatok alá gyűritek.
Lássátok, lássátok,
Ez az életben az átok
Nézzétek, nézzétek
A birkózók milyen jó népek,
Akár Pesten, akár Bécsben
Élnek szép egyetértésben
Egymás mellett csendesen
Dolgozva rendesen.
Egymástól el nem térnek,
Mert mindent szépen megbeszélnek.
A szívem örül nekik,
Mert egymást megértik, szeretik.
Ha mindnyájan így csinálnátok
Lássátok, lássátok.

