Én is

egész héten törtem
A fejem, eszem gyötörtem
- Minthogy nem volt egyéb bajom:
Vajon
Foghatok-e kezet
Tiszával ezek
Után?
Bután
Könyököltem az asztalra,
Jobbra-balra
Bámultam szórakozottan,
Alig mozogtam,
De bensőmben forradalom volt,
Lelkemben a honszerelem tombolt,
Amelynek Tisza neve sértés
Aztán az emberi megértés
Lágyított, hogy olyan
Úriembert, mint Tisza, komolyan
Megrendíthetek,
Ha nem kezelek vele. Beteg
Lesz. Belehalhat.
Pilláimon megjelent egy csöpp harmat.
De viszont magam
Is úriember vagyok, vagy mi az ördög,
S mit szól majd kényes családi hadam,
Ha egy Tiszával kezet zörgök?...
Büszke nagyanyám kitépné a haját...
És mit szólna a saját
Lelkiismeretem,
Melynek nyugalmát úgy szeretem?
Magamban némán
Tépelődtem e hazafias problémán
Egész héten. Borzasztó, nemde?
Végre eszembe
Jutott, hogy nini, hiszen
Nem is ismerem Tiszát személyesen,
A jó isten tudja, mikor
Kerül köztünk kézfogásra a sor!
Megkönnyebbült lélegzetet vettem,
S a nagy problémát felfüggesztettem.

