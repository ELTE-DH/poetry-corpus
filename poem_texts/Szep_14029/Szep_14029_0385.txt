A ház

De érdekes a Ház.
Száz
Képviselő vitáz.
Láz,
Izgalom, harc ráz,
Mindenki jássz,
Ugrál, hadonász
Buta úr magyaráz,
Erős úr a képire mász
Gyenge úrnak, más
Két úr plajbász
S papír után kotorász.
Affaire, jegyzőkönyv, pardon, pássz.
Miniszter: Tisztelt Ház!
Szélsőbal: Frász!
Elnök csengőt ráz,
Közös bank blamázs,
Névszerinti szavazás,
Hírlapíró méláz:
Ón kávéház,
Nagykaszinó, két ász...
Fráter nótáz,
Hölgyekkel mókáz
Karzaton szoknyavadász,
Büffében ananász,
Folyosón ég a gáz,
Hazafi úr panamáz.
Derültség: Csacsi úr adomáz.
Az ország csupa gyász -
Hétfőn d. e. 10 órakor ülést tart a Ház.

