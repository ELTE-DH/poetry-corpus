Goluchowski

Midőn a tél közeledik már
S az időjárás búskomor,
Ilyenkor mindig aktuális
Gróf Goluchowski Agenor.

Mi teszi ezt, az isten tudja,
Talán az őszi hangulat:
Ilyenkor vágynak megbuktatni
A külügyminiszter urat.

Mióta élek, minden ősszel
Dörgött a Házban a tenor:
Hah, meddig lesz még hivatalban
Gróf Goluchowski Agenor.

Én nem nézem, hány fok hideg van,
Nem nézem, van-e még levél:
Ha Goluchowskit ütni kezdik -
Megállapítom: „Jő a tél!”

Eljő a tél és új tavasz lesz
S új lesz az ősz s új lesz a nyár,
S szorongó szívvel tépelődöm:
Mikor megy Goluchowski már?

Oh megy a gőzös Kanizsára,
Megy az idő és megy a kor -
De aki nem megy, aki nem megy,
Az Goluchowski Agenor.

Elmúlik minden a világon,
S egyszer majd elmarad Arad -
S titokzatosan, érthetetlen
Agenor a helyén marad...

Kormány bukik és kormány támad,
S bár a nemzet haragja forr -
Előterjeszti évrül-évre
Az expozéját Agenor.

Mint ember, meghal ő is egyszer
- Hisz ez kötelező dolog -
De mint közös külügyminiszter,
Ő mindörökké élni fog!

