Rózsadomb

Budára átmászni
Nem egy embert látok,
Gyalogszánkó alatt
Görnyed az ő hátok.
Az ember a szánkót
Hová viszi, vonja:
Budátlan Budára,
Messzi Rózsadombra.
A Rózsadombnak is
A legtetejére,
Kell hozzá egy félnap,
Hogy aztat elérje.
Ott leteszi szánját
És lecsúszik rajta,
Miközben kéjesen
Liheg az ő ajka.
Nem tart csak egy percig,
Míg így csúszik ő le,
Osztán húzza a szánt
Vissza a tetőre.
Cipeli, elfárad,
Megizzad, nem bánja.
S megint egy perc alatt
Lecsúszik a szánja.
Hát ennyi az egész,
Hát így néz ki, mondom,
A téli boldogság
Fenn a Rózsadombon.
Mennyit kell ott mászni,
Meddig kell kinlódni,
Egy szép, könnyű percért,
Ó ember és ródli.
Mily hosszú az útad,
Mily kurta a kéjed,
Mondd, hát nem olyan a
Ródli, mint az élet?
S mondd, kedves olvasó,
Ily bolondot láttál:
Rózsadomb tövében
Így magába kántál,
Így magába kántál,
Tűnődik, elmélyed,
Ahelyett, hogy vígan
Ott csúszkálna véled.

