Dal a gyűszűről

A gyűszű eddig oh mi volt:
Szegény grizettek pajzsa,
Poéta róla nem dalolt -
S most lantját érte ajzza.
A kis gyűszűt most fölkarolta
A nagylelkű Fedák Sarolta.
És forgalomba hozza őt
Hetenkint kétszer, délelőtt.

Zsazsa a pulthoz odaállt
És gyűszűt árul tényleg.
S a hont éltetve nyújtja át
Gazdagnak és szegénynek.
A gyűszűért virúl a lárma...
Csak másodsorban gyűszű már ma
A gyűszű. Elsősorban ő
Egy hazafias tényező.

És számos színigazgató
Pukkadva nézi Bárdot,
Oh mert a bolt forgalma jó,
A nép nyüzsögve jár ott.
A publikum tódul serényen,
Tíz fillérért buzgón bemégyen -
Most egy személyben láthat itt
Primadonnát és hazafit.

Elfogy maholnap sebesen
A gyűszűk milliója,
Erre a nyakadat teszem,
Dalom hű olvasója.
Minden magyar vesz majd sováran
S nem marad gyűszű Ausztriában:
Kitűzve a szívünk felett
Mind drága, szent ereklye lett.

S ahogy Fedákot ismerem,
Nem hagyja el a tűz őt:
Árul tovább majd - istenem! -
Rovarport, cipőfűzőt,
S a többit... mindent ott kell venned,
(Kereskedők, jaj, tönkremennek)
Ha nem boldogul a haza,
A fűszeresem lesz Zsazsa.

Virágzik egyre majd a bolt
És Zsazsa híre nő, nő...
Ily jó szerepe sohse volt,
Ő lesz a legdicsőbb nő.
S a mámorban, a dicsőségben
A deszkát elfelejti szépen...
A csillag elhagyja egét -
S marad kereskedősegéd.

Hálásabb a politika,
Itt szebben szerepelhet.
Nincs intrika, nincs kritika
Az üzlet pultja mellett.
Zsazsával nem fog konkurrálni
A visszatérő Küry Klári -
A legszebb trónon Zsazsa ül
Oh minden versenyen kívül.

Jó honfiszívem földobog
A gyűszűbolt zajába'...
És jövőjére gondolok,
Hazám dicső Zsazsája!
Ha netán majd kétségbevonnák
Mint művésznőt, mint primadonnát -
De mint hazafinak, Kegyednek
Egykor lovasszobrot emelnek!

