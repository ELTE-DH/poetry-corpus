Elégia

- Két patikárus dala. -

Heten vagyunk, uram, heten.
Megannyi gyógyszerész,
Darbontéknál járt mind a hét,
Nagy áldozatra kész.

Kristóffy úr, Kristóffy úr,
Bár anti-patikus,
Kegyelmesen szólt: Csak legyen
Mentől több patikus!

Heten valánk, heten valánk,
Kik kaptunk patikát,
Az összes pesti üzletek
Legeslegjobbikát.

De új világ jött, új urak,
Új kor meg új zene:
Heten vagyunk, uram, heten,
Kiket esz a fene.

A tisztelt közgyűlés felír,
Andrássy meg leír:
Nincs gyógyszertár, - zsebünkre nincs
Gyógyszertárunkban ír!...

És búsulunk, szomorkodunk
A szörnyű végzeten:
Heten nem kaptunk patikát,
Heten, uram, heten!

