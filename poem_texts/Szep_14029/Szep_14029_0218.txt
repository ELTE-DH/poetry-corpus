Eső után

Ott iszkol még egy felleg
Akár a megdobott kutya,
De már az ég kikékült
A nap megint örül
S ni még egy csepp esik!
Orron talált; megrezzentem belé
Új csepp! zsupsz, a tükrös járdára hullt
Cipőm elé, vizet szikrázva szét.
Szivárvány hajt, oh illan, mint a láng
Egy taxiból az úr az égre néz
Nekem meg a kezem fejére pottyan
Még egy késő csepp. Jó nehéz, meleg.
Fölvettem a kezem. Mi érdekel,
Én nem tudom. Reflex, ugye.
A jobbkéz napsütött bőrén lesem
A cseppet, hogy hogy szikkad rajta fel.
Ábrándító perc, ismerős.
Hányszor de hányszor lehetett
Az élet évei alatt
Hogy cseppet kaptam még az égből
Az utcán így eső után
S épp ily frissen jött ment a nép,
Én meg figyeltem a kezem.

