Búcsú [2]

A feloszlatott vurstli emberei ma tüntető felvonulást rendeznek a városháza karzatán.

Ma délután a városházán,
Sőt ottan is a karzaton,
Egymás mellett és egymás hátán,
Padon, rácson és ablakon
Ott szorong majd a vurstli népe,
Folyamodással a kezébe
S úgy demonstrál - óh sors, kegyetlen! -
A zord kitelepítés ellen.

A búvár ember, Messalina,
A kígyótest, a tűzevő,
A kardnyelő, Miss Serpentina,
A törpe Tom, - mind sorra jő.
Ez a csoport meghatna bárkit,
De nem a zordon szívű Bárczit,
S mire a gyűlés véget ér,
A vurstli már semmit sem ér.

A kikiáltók pályavesztve
A közéletbe lépnek át,
Kinő majd a törzsember teste,
A törpe kihúzza magát.
A kardnyelő vendéglőt bérel,
A búvár borügynökként lép fel,
S Messalina, - óh az a váll! -
Egy női zenekart csinál.

Agyő vurstli, agyő lövölde,
Ringlispil, s te kis Minimak,
Jön az enyészet néma csöndje
És bennetek nyugdíjba rak.
Csenevész tuják félénk rendje
Nő ezután csak a ligetbe...
S gyermekkorunknak álmait
Nem látjuk többé soha itt.

