Szülőföldem

Kéklő Kárpátok közt - ott van szülőföldem.
Ott mosolygott az ég először fölöttem!...
Kis hajlékunk ott áll, fákkal körülvéve.
... Nem tudom, mi búsat susoghatnak véle?!...
Bús lehet, mert hullton-hull a könny arcukról:
Nádak az ereszről... levelek a lombról...

Hol űztem, kergettem a pillangót vágyva,
Hol vadásztam a fán fészkelő madárra,
Ahol turkálgattam élettermő földben,
Ahol szenderegtem vadvirágos völgyben:
Mikor látlak újra, szülőföldem, téged?!
Virúló völgyedet, nyájas hegytetődet?!...

És ha a játékból megtértem estére,
Hogy ölelt: kapott fel jó anyám keblére!
Milyen boldog volt, ha mosolygott az ajkam!
Csüggött szelid lelke jóságával rajtam!
Ó, ha tudta volna, hogy a vidám gyermek
Mennyit küzködik majd és mennyit nem szenved!...

Hát a régi, apró pajtásokat hova,
Merre űzte, verte a sorsnak ostora?!
Épitettük várunk a játszó homokra...
Aztán elszéledtünk... ki erre, ki arra!
...áll-e még nálatok vára a reménynek?
Az enyém? - leomlott... romja maradt még meg!

Élsz-e még, te vén fa, melynek hűs tövében
Szép tündérregékről álmodoztam - ébren?
Folydogálsz-e csermely, mely csobogva, csacskán
Nevettél a némán mélázó fiucskán?...
Virúlsz-e még, te domb, melynek tetejébe
Bámúltam estenden húnyó nap szemébe?...

Elhajtott az élet titőletek messze!
Anyai karokból sivár idegenbe!
De ha az életben rám borúl a bú-baj,
Panaszos lelkemből oda száll egy sóhaj...
Elkalandoz lelkem boldogabb időkön,
S vigaszt lel a völgyben, nyájas hegytetőkön.

