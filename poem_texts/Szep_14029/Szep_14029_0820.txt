Kutyus

A sarkon az öreg bácsi
Egy kis borzas kutyust árul,
Most hozta át Óbudárul.

Sürgős dolguk elfelejtik
Ott a járdán járó népek,
A kutyushoz odalépnek.

És akik csak hozzáférnek,
Simogatják hasig, térdig,
Nevét kérdik, korát kérdik.

Az is érdekel mindenkit,
Hogy a kutyus milyen fajta,
Mert nem látszik fajta rajta.

És a kutyust mosolyogva
Cirógatják, tapogatják,
Kézről kézre szépen adják.

Ez a sok rossz csúnya ember
Mily szelíd lett, milyen gyengéd,
Erős nem lök félre gyengét.

Csupa jóság és kedvesség,
Csupa szív és csupa lélek,
Olyanok, mint a testvérek.

Ilyen csudát sohse láttam,
S ezt a csudát nem az isten,
Egy kis kutyus tette Pesten.

