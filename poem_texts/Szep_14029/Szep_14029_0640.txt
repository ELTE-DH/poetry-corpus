Románc a macsicsról és Zichy Jenőről

A macsics egy modern, finom tánc,
Nivója rendkívül magas,
A macsicsot karöltve járják
Egyrészt a láb, másrészt a has.

Járják a vidám Ősbudában
A Moulin Rougeban éjszaka...
S egy zord rendőrtiszt úgy találta,
Hogy helytelen a célzata.

Hogy kártékony a férfinépre,
Amidőn lejti azt a lány,
Szóval, hogy helyet nem foglalhat
Művelt családok asztalán.

S a táncnemeknek műsoráról
Oh, le akarta rántani,
Miért is zsűrit hívtak egybe
A szép macsics barátai.

S itt kezdődik tulajdonképpen
A történet bús oldala:
A zsűriben, a Moulin Rougeban
Zichy Jenő is ott vala.

Zichy Jenő, ki gróf és honfi
És férfi mindenekfelett,
Akit, mint Heine költeményit,
Kivált a női nem szeret.

S a macsicsot buzgón szemléli
Zichy Jenő gróf, mint zsűri
S az előadás végin ő is
Szakvéleményét leszűri.

Kellő komolysággal kimondja
Nézetét, mely megbízható:
A macsicsot ő bárhogy nézte,
Nincs benne semmi izgató.

Ő nézte ülve, nézte állva,
Ő nézte hátul és elül
És nézte jobbról, nézte balról,
És nézte kívül és belül.

Ő nézte buzgón órahosszat,
De oly biztos, mint a halál,
Hogy izgató nincs semmi benne,
Mert izgatót ő nem talál...

...A macsics-ügyben ez volt kérem
A legszomorúbb epizód.
Oh gróf úr, a szakvéleménye
Kompromittáló szörnyűmód.

Szakvéleményt hadd mondjak én is,
Tisztelt gróf úr, engedje meg:
A rendőrtiszt, az fiatal még,
És Zichy Jenő már öreg...

