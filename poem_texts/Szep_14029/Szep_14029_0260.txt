Mikes

Szivtelen, kegyetlen,
Ravasz praktikával
Játszik a sors vélem:
Egymásután láttam
Halni sok bús társam,
S végre jó vezérem,
Én édes vezérem.

S másé lett, kit vártam,
Az a kedves asszony.
Titkolt, szép szerelmem...
Sorsom így rendelte.
Szakadatlan, egyre
Magánosabb lennem.
Magánosabb lennem.

Hazament Rákóczi,
Nagy Törökországból
Szép Magyarországba.
Visszatértek mind, mind:
Én maradtam itt kint
Halottan is árva,
Halottan is árva.

Én legárvább árva
Nagy Törökországban
Életben-halálban:
Itt a ragyogó nap -
S én az én hajómat
Már hiába várjam,
Már hiába várjam.

Engem megkiméltek,
Sirom nem bolygatták,
Én hajóm nem jött el:
Én csendes idegen,
Hadd fekszem idelenn,
Sok jámbor törökkel,
Sok jámbor törökkel.

Zágoni harangszó,
Halottan se hallak:
Nemzetem nem látott
A siromig nékem:
Itt felejték szépen
Az iródeákot,
Az iródeákot.

Vagy nem is felejtés,
Nem is csúfság sorsom -
Tán gondoltak énrám:
Egyedül, egyedül
A bujdosók közül,
Maradjak egy példány,
Maradjak egy példány...

