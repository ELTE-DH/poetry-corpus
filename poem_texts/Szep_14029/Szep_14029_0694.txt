Szilveszteri strófák

1.

Az ó-évnek vége, vége,
S beleesünk az újévbe.

Egy a másik után mászik
S egyik olyan, mint a másik

A másikban bízunk itten,
Ha csalódtunk az egyikben

És csak bízunk és remélünk
S búsan, búsan élünk, élünk...

Elvihetné már az ördög
Ezt a nyomorult világot...
- Boldog újévet kívánok!

2.

Oh, holnap reggel minden polgárt
Megtámad egy dühös sereg:
Jönnek, jönnek ijesztő számmal
Ab. u. é. k.-emberek.

Mit hogyha ön tehetne arról,
Hogy ím, egy új év beköszönt:
Január hónap első napján
Anyagilag tönkreteszik önt.

3.

Akinek van egy kis esze,
Az a pénzét oda nem adja.
Hanem fölül ma éjjel a vonatra
És elutazik messze-messze.

4.

Holnap reggel, az újév napján,
Látunk egy különös csodát,
Amely egy régi jó közmondást
Nem enged élni már tovább.

Holnap, az újév reggelén mi
Csodát látunk, mely megható:
S már nem kérdezzük, hol van, hol van? -
Mert itt van a tavalyi hó...

