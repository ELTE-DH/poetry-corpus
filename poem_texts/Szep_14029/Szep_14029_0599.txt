Az esküvő után

- Jelenet a hálószobában. -

Longvorth:

Alice... e percre oly rég várok
Epedve, sóvárogva... jer,
Cuppanjon csók, száz és ezer -
Férjed vagyok, szerelmes párod.
Nászéj varázsa zsong körül,
Óh jöjj, Alice, szeress, örülj.
Fülünkbe dúdol száz pajkos kobold,
Nem lát meg senki, csak a hold...

(Megöleli.)

Alice:

Menjen, hagyjon magamra, kérem.

Longvorth:

Ah, föllépett a szűzies szemérem?
Hallgasson hát meg, észbontó Alice...

Alice (sóhajt):

Ah, Istenem!

Longvorth:

Szentséges ég, de hisz
Maga mélázik, maga szomorú -
Nászéjszakán nem stílszerű a bú.
Oh, mondja meg - hisz szenvedek miatta -
Kis bohó, tán a lánykorát siratja?

Alice:

Igen, igen... a boldog, szép idő
Jutott eszembe, kedvesem,
Ezért csillog szemem most nedvesen.
Mert rémítő,
Kétségbeejtő a dolog:
Óh fáj a szívem, sír a lelkem,
Midőn most arra gondolok,
Hogy eddig folyton szerepeltem...

Alice voltam, Roosevelt Alice,
Ismert az ég, a föld, a víz.
Éjjel-nappal foglalkoztak velem
Délnyugaton és északkeleten,
Írásban-képben,
Lámpánál és sötétben.
Utaztam buzgón erre-arra
- Hisz utaztam az utazásra -

Az ember mind kiváncsi marha,
Mind lázba jött, Alicet ha látta.
Minden szeszély, minden kis hóbort
Előkelő szenzáció volt;
Nem fáradtam kérem, hiába:
Imádtak engemet Kínába'
És túl a Dunán Baranyában...
Rajongtak értem mind, mind valahányan.
A hírlapok számára készült
Minden mosolyom, mindenik szavam -

És szép napom most elsötétült,
A nyilvánosság odavan!
Hol a zaj, lárma, moly körülhízelgett? -
Egy fontos aktus foly le máma
S mitsem tud róla majd a fáma:
Nem látok itt egy árva lelket!
Az izgató mézeshetekben
Garmondból nem szednek ki egem...

A suttogásunk csöndbe száll el,
Az éjszakáknak miljom csókja
Akárcsak el se cuppant vóna -
Ha nem teszi közzé a kábel...
Kiből a reklám szerteszárnyal,
Ki rólam föl már annyi port vert -
Mért nem hozott kérem magával -
Nászéjszakánkra egy riportert!

