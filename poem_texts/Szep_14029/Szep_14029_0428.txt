Lesültem

Éljen!
Boldogan, büszkén, kevélyen,
Kimondhatatlan örömmel
Tudatom önnel,
Hogy harcom, melyet kezdtem,
Vitézül befejeztem.
Nagy célomat elértem
E héten
Diadalmaskodtam, érvényesültem,
S felordíthatok lelkesülten:
„Lesültem!”
Ha delet ütött az óra,
Szaladtam, ahogy bírt a lábam,
S a kánikulában
Kiültem a korzóra
A nap ragyogott felettem,
A kalapom levettem,
Behunytam a szemem,
Kinyitottam a szám,
Úgy ültem bután
S míg szenvedtem halkan,
A napot faltam.
S mikor félholtra izzadtam ottan,
Ebédelni támolyogtam
A vendéglő elé, nem a szobába,
Aztán hajrá, az uszodába,
Bele se léptem, a vizibe
Csak fel a napfürdőre izibe!
Ott már száz Ádám
Feküdt a hátán
Boldogan közéjük estem
Pirítni gyönge testem.
És sültem és főttem
És utánam és előttem
És jobbra és balra
Jaj már mindenki barna!
Mint egy halott kinyúltam,
Irultam, pirultam, virúltam
Ó micsoda kéjek,
A szemem kiégett,
A hajam elégett
És nem üres szólam:
Hét bőr lejött rólam.
Sültem, sültem,
Guggoltam, ültem,
Feküdtem hason, háton,
És álltam a fejemen,
Hogy a talpam is barna legyen.
Naponta máglyahalált haltam,
Mint a mártirok egykoron,
Míg elértem, amit akartam:
A bőröm egy korom!
Nem voltam hiába
Utókurára
Balaton-túrára
S Abbáziába
Ej haj, fekete vagyok,
Mint egy arab.
A fejem úgy ragyog,
Mint egy kőszéndarab.
Nézzék meg a marcona pofámat!
De már az őszi bánat
A lelkembe nyilall,
Nem boldog az ember,
Jön a szeptember
Hűs napjaival
Az őszi szél legyint
A nyár meghal szegény.
S sárgák leszünk megint
A falevél meg én.

