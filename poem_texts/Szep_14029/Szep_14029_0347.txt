Kiskocsi

Egy kiskocsi az álmom,
Minden nő álma ez,
Amit Pest potom áron,
Netán részletre vesz.
Jaj Istenem, szeress kicsit,
Szeretnék én egy kiskocsit.
A kiskocsit imádom,
De vágyom rá, de vágyom,
De váháhágyom.

Halló fiúk, zsiványok,
Az álmom kergetem,
Egy kiskocsit kívánok,
Ki szerzi meg nekem?
A szám, a szívem az övé,
Követem őt mindenüvé.
A kiskocsit imádom,
De vágyom rá, de vágyom,
De váháhágyom.

Egy kiskocsi az álmom,
Kisebb, mint Balila,
A színét én nem bánom
Ha sárga, ha lila.
Lehetne kék, zöld vagy fehér,
Piros lehetne, mint a vér,
A kiskocsit imádom,
De vágyom rá, de vágyom,
De váháhágyom.

Egy kiskocsi az álmom,
Csak lassan szaladó,
S nem lenne gond instállom
Se benzin, se adó,
Hozzá soffőrt se fogadok
Uraim oly szerény vagyok!
A kiskocsit imádom,
De vágyom rá, de vágyom,
De váháhágyom.

Egy kicsi kocsi kérem,
Egy édes kis kocsi,
A járdán járna délben,
Olyan csuda kicsi.
Én tolnám négy kis kereken,
Pszt... alszik a kisgyerekem.
A kiskocsit imádom,
De vágyom rá, de vágyom,
De váháhágyom.

