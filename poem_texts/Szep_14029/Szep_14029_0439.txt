Gyümölcs meg gesztenye

Hölgyeim és uraim
Ezer bocsánat,
Hogy megint sok lesz a bánat
E víg versezet sorain.
Mit tehetek róla,
Már elutazott a gólya,
Már elvirágzott régen a mák
Már megnyiltak a tánciskolák,
A gigerliket gamásni
Segélyével látjuk mászni,
Eltemetkeztek a kertek,
Felzendülnek a koncertek,
Keletnek - nyugatnak
Csukott kocsik szaladnak,
S ha beszélgetünk reggel
A többi emberekkel;
A szánkon át, ni
A lehelletünket látni.
S az utcán, milyen kedves -
A ködtől nedves
Gyümölcsökkel szemben
Sütik már a marónit.
A tagadás mire való itt,
Ez nagyon ellágyít engem,
Sokáig nézem én itt
A két utcai nénit.
Lassan piszmog, lemondva jár,
Kordéja mellett a Nyár
Utolsó, vén, rongyos nemtője
S körtét, szőlőt, barackot
Kínál,
Miket a kecskeméti parasztok
Dolgos keze csinál,
S az utca nem igen veszen tőle,
S a másik nénit a másik sarkon,
Őt a Tél boszorkányának tartom.
Kövér kályhája mellett
Terebély ernyője alatt
Barna gesztenyét szemelget
Tisztogatja, mint a kis halat,
S rakosgatja a forró serpenyőre
És vesznek és esznek belőle.
A két öreg néni
Olykor egymásra szokott nézni
S a fejével csendesen int:
Hát itt vagyunk megint,
Szomszédasszony, nyárból tél lett,
Szomszédasszony, elmegy az élet.

