Karácsonyi strófák

1.

Holnap, azaz kedden reggel
Oh mily boldog állapot:
Megjelennek nagy sereggel
A karácsonyi lapok.

Csupa napfény, csupa rózsa,
S bennük semmi bús, epés -
Mennyi vers és mennyi próza
S főleg mennyi hirdetés.

Hogyha négy krajcárt kiadhat,
Három évig olvas, óh -
S pártolta az irodalmat
A kitűnő olvasó.

2.

Most jön a legszomorúbb témám,
Most jön a legfájóbb dolog:
Oh eltűnődöm mélán, némán -
Feilitzsch báróra gondolok.

Ma este az egész világon
Csillogó karácsonyfa van...
Erre gondol Feilitzsch barátom
S nagy mértékben boldogtalan.

Oh poétikus karácsonyfák,
Rátok gondol most, fogadok
S szemei a könnyeket ontják,
Míg mélabúsan így dadog:

Csak én vagyok most bús, kesergő,
Nekem ez ünnep mostoha:
Zöld, kicsi fákból mily nagy erdő -
S én el nem adhatom soha!

