Legenda

A pontos, éber falinaptár
Hullatja buzgón levelét,
Elszáll az év és - régi nóta -
Repűl a kurta földi lét.
S a nagyvilágon - bár az élet
Harag, gyűlölség és epe -
December végén egyre eljő
A „szeretetnek ünnepe”.

...És fönt a fényes mennyvilágban,
Hol minden tiszta, béke, csend,
Ilyentájt kínos föltünést kelt,
Mily nagy a lárma idelent.
Krisztus végül Péterhez fordul:
„Öreg szógám, nem volna jó
Némi tapasztalás okából
Egy földi expedíció?”
A föld, az nem rokonszenves hely,
Egy percre elborul szeme,
De oszt' loyalisan szól Péter:
„Nincs kifogásom ellene.”

...A nagy körúton járnak-kelnek
Szent Péter és az Úr fia.
Fejük körül vibrál szelíden
A láthatatlan glória.
És nézik, nézik mélabúsan
És nincs fogalmuk róla, mért:
Dzsiu-dzsicuzva küzd az utca
Egy-egy fenyőfa-részletért.
A nagy körúton össze-vissza
Zsibong a körpump: „Öregem,
A szent karácsony alkalmából
Mit vesz nekem, mit vesz nekem?”

Olvasni kezdi Péter aztán,
Amit közzétesz száz plakát;
„A Megváltó nagy ünnepére
Vegyünk cipőt... ékszert... boát...
Manzsettagomb... kalucsni... purgó...
Szent alkalom, s olcsó az ár...
Istennek tetsző e három szó:
Gumi, Reisner, Harisbazár...”

Egy kávéházba tértek aztán.
Mert el voltak fáradva, mert,
S eléjük tett a fürge pincér
Egy pikkoló-kapucinert.
A szomszéd asztalnál két borzas.
Piszkos poéta csevegett,
S a társalgásbul búsan hallják
A jövevények ezeket:
„...A karácsonyi számok... mester:
Ötmilliónyi oldalon...
Dicsértessék a Jézus Krisztus -
Elhelyezem nehány dalom!”

S hogy földerűl a szent, nagy este,
S fényben fürödnek a falak,
Az égiek a trotoáron
Lassan, némán bolyonganak.
Köröskörül zsibongva jön-megy
Robotbul egy, mulatni más
S kis proletár ordít didergőn:
„Nagy karácsonyi kiadás!”
Egy ablakon Péter bepillant:
„Hát megbocsátottak? ...Na lám -
Uram, ma este helyet foglalsz
A hébereknek asztalán.

Ott csillog, nézd, a karácsonyfa,
A kedves, eleven fogas,
Ki villanyfényben áll alatta,
Mind oly vidám, oly boldog az -
Az ágakon száz finom eszköz:
Kodak, revolver - oh egek -
Szivarkatárca, drága részvény
És nagyreményű sorsjegyek...”

...A nagyszerű karácsony-üzlet
Tombol zajongva mindenütt
S valami fájó, vad nyilallás
A Megváltó szívébe üt.
Némán sohajtva nézi Pétert -
Tán ezt mondják a szent szemek:
„Szegény anyám, ha tudta volna,
Dehogy szült volna engemet!”

