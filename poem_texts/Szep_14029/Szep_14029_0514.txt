Egy dedektiv szomorú dallja

Jobb kezem írjad le nagy keservemet,
Egy pár jó emberem, vagy jó komájaimnak,
Vagy csak magam tulajdon árva szívemnek,
Szegény emberről mit kell tudni az világnak?

Jaj de régen robotolom az életet
Mint szegény ember az állam szolgálatába,
És nem tartottam szükségesnek
Dallokat összehozni, nem vagyok hivatva.

De azonban igénytelen hangulatomat
Nagyon elővette bánatom aggálya,
Nincsen kinek panaszolni magamat
Csendes éjszaka idehaza a magányba.

Hogy a Méltóságos Főkapitány Úr
Rendeletére a Méltóságos Tisza István
Gróf Úr ekszcelenciáját követem
A fővárosban jókor reggeltől számítván.

Mert ezidőszerint a munkást csorbítja,
És a negyvennyolcat kirekeszti fegyverrel,
Egyszer már rá is lőttek, mikor az ülés folyt,
Kérdem, mér nem marad otthon az ilyen ember?

De azóta a Méltóságos Tisza István
Épségének semmi baja nem esett,
Noha kisérem feltünő távolból,
Mint kirendelt dedektiv unom életemet.

A méltóságos Tisza Gróf úr népszerütlen
A népeknél, tehát nem éri bántalom,
Erő és ügyességet szolgáltatni
Egy ízben sem volt alkalmam, sajnálom.

Egy gyanús mozdulatot sem észleltem,
Csak tekintetet lövelnek Reá,
A gróf úr Ő méltósága össze-vissza sétál
Budapesten reggeltől estig fel- s alá.

Az elhanyagolás miatt a Méltóságos Úr
Gondolom izgatott és nincs nyugta,
Fejét csóválgatja és mint árnyéka
Rendkívül unatkozom az útakba.

Némelyik utcába feléje sem néznek,
Pályájok után mennek kicsik-nagyok,
Azonban engemet gúnyosan fixiroznak,
Mert ismer mindenki, dedektiv vagyok.

Magányos, néma szótlanságba haladok,
És mindenféle okoskodással szórakozok,
Vizsgálom az auzlagokat és hölgyeket
És reklámhirdetéseket, de már unom.

Minap is nagy hangversenyen voltunk
A Vigadóba, egy kopasz kisbőgős játszott,
A zenét kedvelem, de itt be voltunk csapva,
Én rögtön tudtam, nem cigány: a Pofáján látszott.

Bevégzem dallomat, kérem a jó istent,
Meg ne háborodjak keserves pályámba,
Méltóságos Tisza gróf is jobban tenné,
Ha változást eszközölne politikájába.

