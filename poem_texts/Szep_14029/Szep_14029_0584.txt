Hetivers [27]

I.

Bejött Fejérváry,
Kiment Fejérváry -
Hm, hm... a magyarral
Nem lehet elbánni!

Bejött Fejérváry
És hat darabantja;
Pórul járt ám szörnyen
E kitűnő banda.

Gúnykacaj meg átok
Támadt körülötte,
Elegáns frakkjukat
Pozsgay leköpte.

Nem fogadta őket
Semmi rokonszenv-jel:
Udvariatlanul
Lehurrogta Lengyel.

Lengyel s mind a többi,
Justh is zoltánná vált...
Ah, Bécs, itten többé
Nem rendezhetsz már bált!...

Bejött Fejérváry,
Kiment Fejérváry...
Kit küld most a császár?
- Ráérünk mi várni!

II.

A drága szép automobil
Röpül az úton, mint a nyíl.
Ki benne ül, ah, az maga
A bájos, isteni Zsazsa!

Száll, száll vígan a díszes töf-töf,
És közben dúl, dönt, gázol, lök, döf.
Ha valakit útban talál -
Abból halál lesz, bús halál!

A hősies automobilnak
Tetteiről a lapok írnak.
Itt egy gyerek, ott egy gyerek -
Tegnap azt, ma ezt ölte meg.

És fölzudúl rá a haza:
Micsoda dolog ez Zsazsa?
Szegény Zsazsának a lapok
Szereznek sok-sok rossz napot.

Ez eljárás nem méltó hozzá...
Oh, bár a sors utamba hozná!
S ha a töf-töf elém suhan,
Aláfeküdnék boldogan.

Az isteni, a Nagy Zsazsáért,
Mért ne szenvednék én halált, mért?
Ki tudja, - hátha Néki ez
Egy percnyi örömet szerez?...

