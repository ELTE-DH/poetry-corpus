A nyúl meg a tojás

Ó emberek,
Hallgassatok meg kérlek
Engemet,
Valamit mesélek.
Kis mesém nem szól másrul,
Innenről-tulról
Egy kicsi nyúlról
S egy még kisebb tojásrul.
Ezek ketten
Egymásra mit sem adva
Éltek Budapesten
A cukrászdában a kirakatba.
Krémesek, torták meg rollnik
Közt állott a nyúl.
Némán és mozdulatlanul
Mint egy komornyik,
A két hátulsó lábán.
S a tojás, drágám,
Az ott ült mellette,
Úgy rémlik nékem,
Valahol a vidéken
Kendermagos tyúk ellette.
De most itt ül reggel-este
Elegáns pirosra festve,
S buta képet vágva
Néz szét a világba
A tojás meg a nyúl.
Előttük vonúl
A villamos meg a fiakkerek,
Autók, lovak, emberek.
Egy kis gyerek néha
Megállt a kirakat előtt s méla
Szemekkel néz rájuk.
De ők elhúzzák a szájuk,
Félrenéznek,
Utálják az egészet.
A nyúl tovább nem állja,
A fejét megcsóválja
S szól sóhajtva: Lássa, lássa
Tyúkanyó szép tojása,
Hova jutottam?
Sohasem futottam
A mezőn, a végtelenben
Mint a többi nyúl.
Ideállítottak engem
Irgalmatlanul.
Elhiheti, ha mondom
Teli a szívem és a gyomrom
Valami nagy keserűséggel.
A cukrászok sose hinnék el
Milyen undok ízűek s mily nehezek
Ezek
Az apró kemény dolgok,
Amiket magamban hordok.
Óh most szép napsugár van
Kinn a határban
Kergetőznek vígan a nyulak,
És én itt meg se mozduljak?
S maga is, kis tojás itten,
Tiszta fehér lehetne,
Amilyennek a jó Isten
Megteremtette.
S egyszer csak a barom-
fiudvaron
Kilyukadna lassan,
Osztán egy pici sárga csibe
Tipegne oda-ide
Az édes, kedves tavaszban,
Mint a többi kis testvére...
Így lamentál a nyúl, a dőre,
S lerázta csavarra járó fejét,
S a Kugler mind kijött belőle
S gurult szerteszét.
Erre a tojás is megcsuklott,
Vége lett
Gyönge héja megrepedt
S kihányta mind a szaloncukrot.

