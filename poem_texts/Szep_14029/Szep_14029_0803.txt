Meleg van kérem

Az ég milyen kék selyem paplan,
Meleg van mint paplan alatt van
Meleg van, érik már a búzám,
Eszembe jutsz szombati Múzsám.

Te tudod azt szombati Múzsám
Hogy nem nő nékem egy szál búzám,
Csak írtam tréfából hogy búzám
Rímül elébed régi Múzsám.

Zöld búza nő a jó uraknak,
Kik nagy fehér kúriába laknak,
Nekem egy szál búzavirágom
Se nő ezen a sok világon.

De nem is arról van a szó itt,
Hogy mag, virág kinek adódik,
Csak hogy meleg van s engem szólít
Az emlék most, arról van szó itt.

Az emlék, az még nem veszett el,
Emlékszem kérem szeretettel
Emlékszem hogy szombatra nyíltan
Az Est-be léha verset írtam.

Mikor még nem szólott a puska,
Volt kis Múzsám, ligeti fruska,
Kinek egyszer egy héten adtam
Légyottot és kicsit mulattam.

Felejteni a pálya minden
Kínját, unalmát, mert szerintem
Az ember komolyan ha venne
Mindig mindent hát tönkremenne.

Igen, most eszembe jutottál
Kisebbik Múzsám ki futottál
Ilyenkor szívesen elébem,
Bohó barátnőm, csöpp cselédem.

S verseltünk, mondjuk úgy: dalloltunk
Arról a mit Pesten hallottunk,
Nyárban budai gráciáról
S Lidóról és Abbáziáról.

Fiakkerről, lump éjszakáról
S az ákác mézes mély szagáról,
A tangóról, a tanagráról,
Cigányról s pityókos agrárról.

Német színészetet szenvedtünk,
De a németre viccet tettünk,
Elzengtük milyen nagy a lába,
Akin csúszkál Európába.

Ma is nagy lábat hord e fajta,
De nem szabad nevetni rajta,
Ha szabad lenne se nevetnék,
Mert soha nincs már nevethetnénk.

Milyen meleg lett. Ugy-e kérem,
Nehéz már menni utcán, kérem,
Ligetben, vagy a Duna-parton,
Csak úgy eszembe jutott. Pardon.

