Meggyógyultam

- Polónyi monológja. -

A csillagom, mely majd letünt már,
A csillagom megint ragyog:
Már kint vagyok megint a vízből,
Már újra ártatlan vagyok,
Ujjongó szívvel ünneplem most,
Hogy csődöt mondott ím a vád -
Ártatlanságom, tisztaságom
Gyönyörű jubileumát.

Orgazdaság, lopás, bordélyház...
Oh, istenem,
Hogy ilyen ronda vádakat kell
Hallgatni nékem szüntelen.
Engem vádolni... tudja isten,
Mi is ezen sírni való...
De fejem már a bú nem nyomja,
Meggyógyított ön, oh Manó!

Wein doktor itt a legjobb orvos,
Óh, megmutatta ez a tett:
Wein doktor úr meggyógyította
E haldokló becsületet.
Wein doktor úr, az ön híréről
A jövőnek is tudni kell -
Belekerül a Lexikonba
E büszke orvosi siker.

A megoperált becsülettel,
Mint egy lábbadozó beteg,
Kényelmesen, boldogan, kéjjel
A bársonyszékben heverek.
Megérdemlem jól ezt a helyet,
Megérdemlem, természetes -
Hisz senki sem volt e hazában
Ilyen sokszor becsületes...

