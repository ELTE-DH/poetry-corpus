Már megint szombat van

1.

Kikötő
Kikötő
Ez Szerbiára rávall:
Kiköt ő
Kiköt ő
A monarchiával.

2.

Oroszországnak
Hadonáz a karja,
Azt mondja, hogy
A békét akarja.

A monarchia
A fejét vakarja,
Ő is azt mondja, hogy
A békét akarja.

Németország
A fogát csikarja,
Ő is ugyanezt
A békét akarja.

Ó látom, ó látom
A dolog végét:
Szét fogják tépni
A szegény békét.

3.

Vérszegény
Vagyok én:
Ezt kötelességem
Előre megmondani,
Nehogy a monarchia rossz néven
Vegye majd, ha nem fogok érte
Elég vért ontani.

