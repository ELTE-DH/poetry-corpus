Nikita Karlsbadba megy

Az olvasót most értesítik
Lojális kis kommünikék,
Hogy az idén üdülni én is
A büszke Karlsbadba mék.
Karlsbadba megyek valóban,
A rongy Cettinjét itthagyom -
És azt hiszem, hogy utazásom,
Az imponálni fog nagyon.

A finom cseh fürdőkbe járni
Uralkodók között divat,
Ez egyik fürdőt látogatja,
Amaz viszont a másikat.
Marienbadba, Karlsbadba
Megy a gyomorbajos király...
De Nikitának nem a gyomra,
Nikitának a foga fáj.

Fogam egy cseh fürdőre rég fáj.
Ahol uralkodó üdül:
Pár jó házból való királlyal
Együtt lenni jó rendkívül!
Nincs módom érintkezni vélük,
Sajnos, nem tárgyalnak velem -
De Karlsbadban, Karlsbadban
Ambicióm elérhetem.

Oh Karlsbad előkelő hely
És kissé drága is nekem;
A súlyos karlsbadi büdzsét
Most pótadóba kivetem,
Zord proklamációt tesz közzé
Országomban száz falragasz:
„A fejedelemnek kúra kéne
S a fejedelem az szörnyű snassz!”

A hermelinem kikefélem
S vonatra ülök boldogan
S úgy feszítek majd a kupéban,
Hogy bankárnak néznek sokan.
Virággal várnak Karlsbadban,
S tárgyal majd a politika,
Ha kiírják a kurlistába:
„Montenegróbul Nikita.”

Előkelő kartársaimmal
Cseveghetek majd könnyedén,
És hitelem most megszilárdul
És föllendül a renomém.
Klió tovább nem fog mellőzni,
Mert a históriába jut:
Hogy Edvárdnak és Nikitának
Egyszerre volt gyomorbajuk!

