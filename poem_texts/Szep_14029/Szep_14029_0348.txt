Törődj velem

Törődj velem, törődj velem,
Csak kérem, nem követelem,
Bár három éve vagy te házas
S elhalt a szerelem, a lázas,
Bár más asszonyt is ún a férje,
Te még ne únj, ne dobálj félre,
Drágám ne légy még hűtelen,
Törődj velem,
Az Istenért, törődj velem.

Ha sétálunk belém karolj,
Egy pillantással udvarolj
Tudniilliknekem, ne másnak,
Ne bámuld akik szembe másznak,
S veled ha kávéházba mentem,
Az újságot ne kérjed menten,
S ne ásíts, azt úgy szégyelem -
Törődj velem,
Ó légy kedves, törődj velem.

Dicsérd meg az új kalapom,
El ne felejtsd a névnapom,
Mint elfelejtesz csókot adni,
Ha irodába kell rohanni...
Én más ékszert úgy nem kívánok,
Mint egy csókot, mint egy virágot,
Ezt oly ragyogva viselem,
Törődj velem.
Csak egy kicsit törődj velem.

Van már egy édes gyerekem,
Anyaszerep a szerepem,
Deszeretemakié lettem,
Más férfi? nincs. Az lehetetlen!
Bocsásd meg ezt a nagy hibámat,
Hogy olyan ostobán imádlak
És hogy a flört nem kenyerem,
Törődj velem,
Szépen kérlek, törődj velem.

S azt kívánom, ha este van,
Még mellém símulj fiusan,
Mesélj, nevess, keresd az ajkam,
Ne tedd magad túl rögtön rajtam,
Kívánom a szívdobogásod,
A reszketésed, dadogásod,
Mint mikor dúlt a szerelem...
Törődj velem,
Egyetlenem, törődj velem.

