Az alkony néma húrjain

Csalódás volt az én borom
Rózsás kertem merő korom
Árnyék, sohaj hosszúra nőtt
Ó ciprusok, főúri nők

A csillagokból estem én
Itt lenn szívet kerestem én
A hold, a nap nem szívek ők
Ó ciprusok, főúri nők

Mély útamon tűnök tova
Soha semerre sehova
Kimúlok mint szél és idők
Ó ciprusok, főúri nők

Az alkony néma húrjain
Elhúzom hárfás újjaim
Tengerre zeng az árva gőg
Ó ciprusok, főúri nők.

