Hetivers [7]

Tisza I. a Várba
Sirdogál magába:
Elfogyott szegénynek
Számos katonája.
Suhog a szél a Vár felett:
Tisza Pista, isten veled!

Megbukott szegénynek
Számos mamelukja,
Szánalmas mosolyát
A zsebébe dugja.
S az a mosoly most rá nevet:
Tisza Pista, isten veled!

Tizes, százas, ezres
Érted harcba rontott,
S e sok drága fegyver
Csütörtököt mondott...
Csütörtökön volt az eset -
Tisza Pista, isten veled!

A sok börzebárót
Buzgón kinevezted
Hej, ha tudtad volna,
Hogy az ügyed vesztett!
Nem lesz több ily meleg teled -
Tisza Pista, isten veled!

Pátosszal dörögted:
„Itéljen a nemzet!”
És a felperes lett
Íme, a pervesztett...
Kimondták az ítéletet:
Tisza Pista, isten veled!

Mint jósoltad gyakran,
Pózzal, lázban égve:
A komédiának,
Vége, vége, vége...
Igen tragikus vége lett:
Tisza Pista, isten veled!

Kérdd el Perceltől a
Történelmi kendőt -
S sírd belé titokban
A multat s jövendőt!
Bársonyszéked feledd, feledd -
Tisza Pista, isten veled!

Fortuna szekerén
Nem ültél vigyázva -
S Zoltán lesz a többség
Holnap már a Házba...
Ki hitte vón, hogy ez lehet:
Tisza Pista, isten veled!

Te fogsz obstruálni
Lengyel Zoltán ellen...
Fáj e pontnál versem
Tovább énekelnem...
Látod, milyen ez az élet:
Tisza Pista, isten véled!

