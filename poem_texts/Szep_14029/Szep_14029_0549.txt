Egy színház megnyitásához

A művészi körútnak vége,
A hősszerelmes itt van, itt -
Hát megnyithatják holnap reggel
A nagy kőszínház ajtajait.

Unalom, csend, sötét nagy árnyak -
Eltűnnek mind egy perc alatt:
Előadásait megkezdi
A legkitűnőbb társulat.

A primadonnák fölvonulnak,
S a primadonnák pártjai,
És a statiszták és a - súgók...
Lehet hát újra játszani!

Ah, nagyszerű repertoár jő:
Lesz prémiér is, nem kevés;
A szerepét mindenki tudja,
Pompás a bécsi rendezés.

Az összjáték - az itt kitűnő!...
A színpad márványtól ragyog;
És beütnek - honi szerzőktől! -
Operettek, bohózatok...

Ah, hogy tudnak szavalni itten,
- Belé a szívünk is örül -
S tojástáncot bravúrral járni
A sok kényes kérdés körül...

S mily szerencsés e múzsahajlék;
A ház nap-nap zsúfolva van,
S a hírlapok minden dolgáról
Kommünikéznek boldogan...

Nyilvánosságban sütkéreznek
Kulisszatitkok, intrikák...
...S a sok szereplő népszerű lesz -
Mint Kóburg Lujza, mint Fedák...

S legyen főhős, vagy csak statiszta:
Él vígan, mint egy kiskirály;
Személye szent és sérthetetlen,
S a gázsi gazdagon kijár...

Nagy lélek? Tiszta kéz? Vasjellem?
Ezt fontolóra nem veszik;
- A népszerűség itt az első:
A szép szakáll, s a chic, a chic...

S tudás, tehetség, érdem helyett
Minálunk - hisz tudják önök -
A karból főszerephez juttat
A két erőszakos könyök...

...Boldog, ki népet képviselhet,
Ki szavaz, tapsol és derül;
Boldog ki ekkép szerepelhet:
(Zajos helyeslés jobbfelül)...

...Csak te, te nem vagy boldog ezzel,
Én jámbor, én szegény hazám!
Mikor komédiáznak véled:
Akkor sajnállak igazán!...

