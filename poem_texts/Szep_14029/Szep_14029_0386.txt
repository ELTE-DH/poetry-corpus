Rotschild

Meghalt az arany hintón járó,
Parkban sétafikáló,
Mennyezetes ágyban háló,
Alázatos hajlongást váró,
Fogai közé havannát záró
Rotschild báró.
Meghalt s egy összeget, nagyot
A szegény zsidóknak is hagyott,
Mint fogfájósoknak a vattát,
Az összeget szétosztogatták.
Ide egy tallér, oda egy tallér,
De Rotschild is óvatos gavallér,
Még egy Rotschild is, kérem szépen -
Csak egyszer hal meg életében.

