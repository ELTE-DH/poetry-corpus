A gyűszűk

Szenzáció jár szájra-szájrul,
Egyről beszél csak a haza
Hogy gyűszűt árul, gyűszűt árul
A Bárd Ferenc cégnél Zsazsa.
S hozzá mindenki seregelhet,
Bár fölemelt helyárak mellett:
A gyűszű ára most magas -
Egy helyett harmadfél garas.

De ki sajnálná Bob hercegtűl
A csekély két és fél garast?
A gyűszű-boltba seregestül
Tódul az úr és a paraszt.
És Zsazsa tűzzel a szemében,
Honfimosoly kíséretében
A vásárlónak áruját
Sajátkezűleg nyújtja át.

Kinek nincs is szüksége rája,
Zsazsának kezéből megveszi
S tulipán mellé gomblyukába
Dicső jelvénynek helyezi.
A gyűszű sohse hitte volna,
Hogy ily jó lesz valaha dolga...
Most boldog, büszke szerfelett:
Primadonna reklámja lett!

S Fedák kisasszony reggel-este
Tetemes bevételt arat,
S ha ily jól megy mindig a seftje,
Talán kereskedő marad...
S ha gyűszűt árul eztán nálunk,
Mi is jó üzletet csinálunk:
Ha ott él majd a pult előtt -
Nem halljuk énekelni őt!

