Karnevál

Halálos fehérre meszelt arccal,
Szívszínű, szívalakú szájjal,
Botorkálni, nyújtani a karom
Kegyetlenül elillant tündérek után,
Elhúzódott, kimult dallam után,
Kapkodni bohóc süvegemmel
Képzelt pillangók felé
A földre bukni, kimerülve elnyújtózni

S csukott szemmel, vérző szájjal sírni,
Sírni, megcsuklani, nyögni, sírni-ríni,
S elhallgatni, míg lelkemben
Tovább hallik sírás hangja
Mint az elhallgatott hajósíp emléke,
Felemelni a fejem a holdra, s csókot várni tőle,
A messzi, messzi, őrjítő messzi holdtól
S vissza hanyatlani és tovább sírni, sírni.

