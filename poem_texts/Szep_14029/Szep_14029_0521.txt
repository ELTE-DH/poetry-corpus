Május [2]

A lapok históriával teli
Vannak,
De rám nem sok hatása van
Annak.

Skutari képe innen borzasztó
Halvány
S oly jelentéktelen minden, ami
Albán.

S a színházakban fellépő sok
Német
Nem érdemli a pénzt, e nemes
Fémet.

Kibékülnek-e vagy se
A pártok,
E gonddal magamnak sokat nem
Ártok.

S mit akar egymástól Lukács meg
Désy,
E kérdés magát lelkembe nem
Vési.

Mert észrevettem, most vettem észre
Éppen,
Hogy milyen szépen süt a nap, milyen
Szépen.

Hogy ez a május és virulnak a
Völgyek
És mindenütt sétálni mennek a
Hölgyek.

Kis lányok, meg kisasszonyok, meg
Dámák,
Mint képek, melyek körül nincsenek
Rámák.

Fehér a ruhájok és piros a
Szájok,
Feltűnő hosszasan nézek
Rájok.

Uram, önöknek én egyet
Mondok:
Fölöslegesek a gondolatok s a
Gondok.

Hagyjunk minden komoly dolognak
Békét
S élvezzük az életnek ezt az
Ékét.

Habozó lelkem, bánatom, sok bús
Könyvem,
Most lemondok rólatok, még pedig
Könnyen.

Semmise kell, csak legyen szerető
Párom,
Szemem behunyom, Madame, jöjjön,
Várom.

