Április [3]

Ha a nap kisüt egy-két percre,
S fönn bárányfelhő kóborol,
Ujongó szivvel dalba kezdek
Szép kikeletről - talmiról.
A rügyben már lombot, virágot,
A verébben pacsirtát látok,
...Örök tavaszt - mely nincs sehol...

Ha rám téved két leányszem,
Arcom kigyullad boldogan,
Szivemben vágyak vágya lángol,
Lelkemben édes dal fogan;
S míg szerelemről álmodozva
Kihajt reményem rózsabokra:
- A lány nem ismer... elsuhan...

Ábrándoknak lepkéit űzve,
Bolyongok téves utakon.
Várom álmok feltámadását...
Ideáljaim kutatom...
S amig álmodom és tünődöm,
S csüggök jövendő szép időkön:
- Ah, áprilist járok, tudom...

