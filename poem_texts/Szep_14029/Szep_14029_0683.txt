Ki mit kap Mikulásra?

Nagy öröm van minden házban,
Holnap este Mikulás van;
Ablakban a kis cipőcske...
Jaj! mi jó fakad belőle?
Mit kap a sok lány, fiucska,
Azt csak a jó isten tudja
És A Nap levelezője, -
Így tudtuk meg mi is tőle.

Wekerle kap nagy többséget
Amelyet bár szégyen éget,
Megszavazza az újoncot,
Remélve érte jó koncot.
Polónyi G. sztrájktörvényt kap,
(Amely előbb-utóbb rácsap),
Schönaich ötven milliója
Biztos a delegációba,
Széll kap szép, új formulákat,
Feilitzsch gyönyörű, zöld fákat,
Aehrenthal kép Balkán-kérdést,
Kossuth Ferenc félreértést,
Justh Gy. új házszabályfélét,
Kenedich egy szép magas c-t,
A honvédség ágyú-álmot,
A szerb-határ szabad vámot,
A tanítók kaucsukgyomrot,
Mert a régi már elromlott,
A bérkocsis taxamétert,
Minden díjnok meleg ételt,
A hadsereg magyar nyelvet,
A kormány ingatlan elvet,
A kivándorlási láz véget,
A Népszínház közönséget,
A főrendek ifjúságot,
Aszód nehány jó diákot,
Tisza István nehány hívet,
Hüvös-Jellinek jó szívet,
Barabás pap detektívet,
Budapest pár sétateret,
Polónyi D. zsíros peret,
Tiller új konzuli címet,
- Én legföllebb nehány rímet!

