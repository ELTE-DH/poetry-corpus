Tündér Ilona

I.

Gyermekkoromban, réges-régen,
Ha leborúlt az alkonyat,
Édes meséket mondott nékem
Vén dajkám, az akác alatt.

...Mesélt, mesélt egy lányról, aki
Aranyhajú, csillagszemű,
Sugáros arcú, mint a hajnal,
És jó, szelíd és tiszta, hű...

...A haldokló napfénybe nézve
Ilyenkor elmerengtem én...
Kis szívem megdobbant rajongva
S a szememen kigyúlt a fény...

Az ákáclomb hintázott lassan...
És szél dudolt a levelen...
S a lelkemet meglepte lopva
Valami titkos szerelem...

S valahol illatos falomb közt
Megcsöndült egy madár dala...
- S sejtelmes, édes félálomban
Suttogtam én epedve, halkan:
Óh, Tündér Ilona!...

II.

Az évek jönnek - elröpülnek,
Tündérmesék kora lejár...
De szívemben még zsong egy ábránd:
S szívem valakit egyre vár...

Rajongva várok egy leányt, ki
Aranyhajú, csillagszemű,
Sugáros arcu, mint a hajnal,
És jó, szelíd és tiszta, hű...

Az évek múlnak... s én csak várom
A testté lett tündérmesét...
S az utca prózai zajában
Tünődve nézek szerteszét...

És érzem, hogy foszlik szét álmom,
Hogy nem talállak meg soha,
Édes szerelmem, szép ábrándom,
Én ismeretlen ideálom:
Óh, Tündér Ilona!...

