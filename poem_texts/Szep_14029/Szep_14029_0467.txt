Beszélgetés Puccinivel

Puccini a minap este
Vagy reggel, az itt nem fontos,
Megérkezett Budapestre
Úgy tudom
A Déli vasúton,
S egy kis pálca volt nála,
Hogy a Nyugat lányát dirigálja.
A kupé előtt
Sok ember várta őt,
Portás, hordár, finánc
S hírlapírókból hosszú lánc.
A sok hírlapíró mit mível:
Beszélget Puccinivel.
Kezdik írni,
Amit Puccini
Álmatag szemével,
Boglyatag hajával
Szívében a zenével,
Melódiák rajával
Vall:
Már voltam egyszer Budapesten,
Tehát most másodszor érkeztem,
Vonaton jöttem,
Az úton ittam-öttem
És aludtam,
Amennyit tudtam,
Mert bizony a kocsi, a háló,
Nem oly nyugalmas, mint az álló
Ház, melyben az ágy
Kényelmes, puha, mondhatni lágy.
A fejemben sipka
Volt az úton, ez praktikusabb,
Mint a kalap.
Szipka
Segélyével cigarettáztam
S a térdemre mikor fáztam,
Rátettem a plédet.
Félkettőkor kaptuk az ebédet.
Aztán feketéztem,
Azután kinéztem az ablakon.
A gallér a nyakon
Elpiszkolódik ilyenkor. Az orrom,
Fülem is csupa korom,
Milyen pechem volt! A podgyászom
Ott maradt egy állomáson
A vámvizsgálatnál
Az ember hiába szaladgál
Ilyenkor, nem igaz?
De most bemegyek az
Állomásfőnökhöz és ő
Megreklamálja. Még nem késő.
A hotelbe hajtatok innét.
Hogy tiszta inget vegyek föl és főleg
Hogy megmosakodjam előzőleg,
Mert csupa piszok ilyenkor az ember!
Így ni,
Így beszélgetett Puccini
Olvasom,
S elmélázok azon
Rajongó szívvel:
Beszélgetni Puccinivel.

