Szonett [2]

Nem bántom életem, szegényt becézem,
Mert félénk, bánatos, mert hasztalan,
S ahogy tükrébe néz a nő, úgy nézem
A képzelődés tükrében magam.

Mikor ruhástúl heverek az ágyon,
S a mennyezetre nézek föl tunyán,
Hajó vagyok a távol Óceánon,
Ki megrekedt a partok zátonyán.

Találok én ha kell, hízelgő képet,
Csúf napjaimból mely varázsol szépet:
Vagyok hegedű, kin szakadt a húr,

Vagyok királyné száműzött lovagja,
Vagyok az állatkert nemes, bús vadja,
Vagyok mind a virág, ki elvirúl.

