Tavaszi dalok

1.

Március van, a tavasz
Elérkezett végre,
Jäger-inget vegyünk föl
S gyerünk ki a jégre.

Oh be szép a kikelet,
Oh be szép is, kérem,
Hull a finom hópehely
Lágyan és fehéren.

Mily szép bundák láthatók
Az Andrássy-uton,
Számba sem jő emellett
Makacs hörghurutom.

Most van részünk sok vidám
Mulatságban, bálban,
A sok koncert most terem
A fényes Royalban.

S el dehogy feledkezem
Ama bájos lányrul,
Ki a sarkon mosolyog
És marónit árul.

Kandallóhoz ülj mellém,
A koksz vigan serceg...
- Igy iródnak ezután
A tavaszi versek.

2.

Március van, április jő
S mindjárt megjön Afrikából
Mind a madár, aki vándor.

Visszaszállnak konzekvensen
Gólya, fecske, mindahányan
Nagykendőben és bundában.

Milyen szép lesz, ha megjönnek
S kis fészkükben őket várja
Egy Meidinger-féle kályha.

