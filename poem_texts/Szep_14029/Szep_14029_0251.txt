Vonat az erdőn

A vonatunk egy erdőn rohant átal,
Vadul robogva ment a gyorsvonat;
A mozdony füttye élesen riadt -
S elhallgatott az ágon a madárdal.

A szürke füst a lombokon szétáradt...
S a csöndesen mélázó rengeteg,
Tündér, manó tanyája, megremeg...
Borongás lengi át a néma fákat.

Az erdő elmereng... az ősi fák,
Kik itt fognak örökre állani,
Kiknek az erdő az egész világ -
Látják a gőzöst messze szállani.

Elátkozott rabok a rengetegben
A gyökerüket föl nem téphetik,
Élnek és nincsen életük nekik;
Állnak lekötve, gyáván, tehetetlen...

A vasszörny füttye, füstje, robogása
A világból kegyetlen üzenet:
Édes, regés szűz nyugalmat temet,
S lázadást lop a boldog álmodásba.

...S a lombok közül a vonat után
Egy szellő indul, sóvár és kesergő;
Panaszát, bús vádját sohajtja tán
A vonathoz az erdő...

