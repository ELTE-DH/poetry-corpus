A sánták ligája

Van a világon mindenféle
Embersereglet:
Klub, társaság, szövetség, egylet,
Szövetkezet, kör és liga.
Egyikbe jár Zsiga,
Míg Jakab
A másikba' tag.
Ligákra, klubokra, körökre
Feloszlik a világ örökre,
Mindegyikben, ha éppen ráér,
Egy más világ él,
A nagyvilágtól mind elkülönül...
És e társaskörök közül
A legujabb egy liga, mely a mult
Héten Párisban alakult.
Be nem léphet e ligába,
Akinek kettő a lába,
Csak egy lábbal
Lehet átal
Lépni az uj liga küszöbét:
Igen, igen, az uj liga övék,
A sántáké.
Aki egy sulyos baleset
Folytán az egyik lábától elesett,
A megmaradt lábbal ma már
A sánta-klubba jár.
Viselnek mankót, vastagot
A klubtagok,
Mint egy karddal, mind büszkén lépeget
S lenézi az épeket.
Mily szép is, ó, az összetartás,
A sánta mind eggyé kögül
S ki legjobban sántit közöttük,
Azt megválasztják elnökül.
„A lábamon alig-alig állok!” -
Ez a jelmondatuk
És szigoruk a házszabályok:
A klubba tagnak
Be nem fogadnak
Pupost, vakot,
Ugy élnek ott maguk között
A mankóba öltözött
Exkluziv klubtagok.
A Jockey-klubbal nem cserélnek,
Oly intim, vidám lesz a klubélet,
Csak egy hiányzik majd. Noha
Másban nem is lesz ott hiány:
A sánták kaszinója tán
Táncmulatságot nem rendez soha.

