A san-marinói kölcsön

San-Marino csöndes ország,
Nem történik semmi ott,
De bármilyen csöndes állam:
Előfordult mostanában,
Hogy a pénze elfogyott.

Az idén a termés rossz volt
És nagy lett a drágaság...
Részletekkel nem kinlódom,
Elég az, hogy szörnyü módon
Snasz lett a köztársaság.

A köztársasági elnök
Országgyülést összehitt:
Összejő az országgyülés,
Mely egy kávéházban ül és
Ott egy pikkolót ürit.

San-Marino honatyái
Míg isszák a pikkolót,
A pénzügyet busan szidják
S csakhamar megállapitják:
Ily szegénység sohse vót.

Föliratja kávéját, s szól
A pénzügyminiszter úr:
„T. Ház, van egy ötlet nálam -
Kölcsönt vesz föl minden állam,
Hogyha néha megszorul.

Vegyünk föl egy államkölcsönt,
- Ez előkelő dolog -
Ha valahol kölcsönt kértünk
S Tiller konzul jót áll értünk:
Államkölcsönt pumpolok!”

Megy a levél (utánvéttel)
S Tiller Mórhoz béköszönt:
„A külfölddel ön jóban van,
Szerezzen pénzt valahonnan,
Szent hazánkra kérjük önt!”

Ó, a helyzet ünnepélyes,
A feladat isteni:
Tiller Móric hát nem átall
A magas diplomatákkal
Jegyzékváltást kezdeni.

Cimeres, szép cég-papiron
Minden istenadta nap
A jegyzéket váltja, váltja,
Államkölcsönt hátha, hátha,
Szakállára hátha kap.

Angolország, Francjaország,
Németország visszaír,
Mind azt válaszolja: „jó vicc!” -
S Tiller Mór, vagy Tiller Móric
Mint konzul, naponta sír.

San-Marino eszerint hát
Államkölcsönt nem kapott
S Tiller Mór, kit bosszu tölt el,
Nincs már jóban a külfölddel
És ez sulyos állapot.

Ámde nem snasz San-Marino,
Némiképen már virul:
Hat vég posztót küldött Tiller
S lemondott hű honfi-szivvel
A konzuli gázsirul...

