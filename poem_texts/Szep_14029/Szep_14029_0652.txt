A krokodilusok

Elutaztak a krokodilok
S tudós professzor Pernelet,
Aki a krokodilusfajból
Megszelídített negyvenet.

Isten önökkel krokodilok,
Önnel is isten Pernelet;
Hogy föllépett a Beketowban
Azt ön jól tette szerfelett.

Produkcióit megszemléltem
S közben tűnődtem hangtalan:
Hogy mily fiatal ön aránylag,
S már negyven krokodilja van!

Remélem jól ment Pesten önnek,
Látott bevételt, nagyfokút,
S a népszerű krokodiloknak
Könnyezni itt nem volt okuk.

Mi melegen fogadtuk őket,
Melegen és nem hidegen:
A krokodilt is megbecsüljük,
Olyan kevés az idegen.

Ki messze-messze van már tőlünk,
Isten megáldja, Pernelet!
És áldja meg a krokodilt is,
Áldja meg mind a negyvenet!

