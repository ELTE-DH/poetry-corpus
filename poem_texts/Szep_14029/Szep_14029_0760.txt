A lesülő

A budapesti aranyifjú
Ki minden sportért lelkesül,
Nyáron direkt bronzzá fajul el,
Tudniillik lesül.

Ha jön a nyár, csak egy a vágya,
Csak sülni, sülni lefelé,
Amíg olyan lesz a pofája,
Mint egy darab filé.

A Lipót-gettóból naponta
Megy a Dunának és evez,
Evez, izzad, vakul, fő, megfúl,
Amit kéjnek nevez.

Majd pucéran a napra fekszik,
Ebéd után, ha jóllakott
S garázdálkodni hagyja bőrén
Az áldott jó napot.

Láttad-e a barna parasztot,
Láttad-e a fergeteget,
Barna Izsót vagy Búza Barnát? -
Ő barnább, mint ezek

Így mászkál ő, zord barnaságban,
Így megy a drága nők elé,
Akik Balog Tutának nézik
És szeretnek belé.

Nem megy most már a Hortobágyra
Az idegen, ha idetart -
A Lipótvárosban kutatja
A napbarnította magyart.

