Tisza Bécsben

1.

Az óra fut, az óra száll,
Hát újra látlak, Arzenál.
Halkulva fut a mozdony, ím...
Köszöntelek, szép, drága Wien.

Igaz, már senki sem vagyok,
De lelkem mégis felragyog
A múltak szép emlékein...
Oh, Kaiserstadt, oh Burg, oh Wien.

2.

A Ringstrassen egy burgzsandár
A szemembe nézett...
Sőt - szavamra! - szalutált is,
Mennyei igézet...

Szalutált ah! A burgzsandár,
S én reszkettem kéjben,
Ösmer még engem a Burgból,
- Nem hiába éltem!

3.

A császárnál megfordulnak
Mindenféle népek...
Hát uralkodóm elébe
Én már sohse lépek?

4.

Egy fiakker... Mint a villám...
Benne Fejérváry..
Bajsza hegyén mosolygás ül...
S nekem itt kell állni...

Nézem... Nézem, mint gördül be
A Burg udvarára...
S eszembe jut: Tegnap nekem,
És jaj!... neki máma!

5.

Merengek, sírok egymagam,
A gyönyörű múlt odavan.

A burglakáj már rám se néz...
A vaskézből lett gyönge kéz.

Oh Pitreich, Golachowski, Beck,
Hogy a jó isten áldja meg!

