Március virágja

(Szavalnivaló)

Márciusnak nincs virágja
Hideg jár még a világra
Az ibolya, a kis balga
Elfagy némelyik hajnalra

Egy virág van a világon
Az se terem meg az ágon
Se a fű közt se bokorba
Nem szedhetni azt csokorba

Magyar fiúk magyar lányok
Hogy híjják ezt a virágot?
Szívünkön nyit... ez az árva
Magyar nemzeti kokárda.

Márciusban, márciusban
Virágontó nagy május van
Csoda hajnal, tündérjárás,
Pirosfehérzöld virágzás

Egy kis selyem, vagy csak vászon
Egyszerűen, ránc a ráncon
Olyan olcsó, nincs is ára
De minékünk ugye drága

Óh százszor szép, százszor drága
A március bokrétája
Szívünk nyitott, szívünk termett
Pirosfehérzöld szerelmet.

Le nem tépik soha onnat
Sohse fakúl, sohse fonnyad
Úgy világít a világra
A szabadság szent virágja.

