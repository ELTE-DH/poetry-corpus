Május [3]

1.

Május volna a naptárban
Mely konzekvens, a bohó -
S gúnyt űz véle a természet
Ez a vén csirkefogó.

Napsugárnak, gyöngyvirágnak,
Szerelemnek idején
Jäger-ingben jár a polgár
S esernyő ül a fején.

Oh május van s ifjú, lányka
Aspirint sóhajtva szed -
Május, május, bűvös hónap,
A renoméd elveszett.

Itt a nátha, influenza,
S csúztól fáj minden tagom
És a lovak térdig sárban
Vánszorognak Alagon.

A fölsorolt szimptomák mind
Ködös őszre illenek
És emellett május volna,
Hogy a fene egye meg.

2.

Külföldről nem jöttek be még
A fecskék százan, ezren -
A fecske nem evett kefét,
Hogy itt náthát szerezzen.

S Liptóból jelentik, hogy ott
Egy tót megfagy naponta...
Im wunderschönen Monat Mai,
Mint szegény Heine mondta.

3.

Voltak a régi szép napokban,
Kik ellágyulva, meghatottan
Írták rímes sorokba azt,
Hogy a tavasz rügyet fakaszt.

Hogy a bokorban állítólag
Bizonyos kis madarak szólnak,
S az ágon most virág terem
És a szívekben szerelem.

Ilyeket írt sok ifjú férfi, -
De az utókor meg nem érti
A naiv, a bolond kebelt,
Ki még tavaszról énekelt...

Darányi a néphez
- Kész a cselédtörvény! -

Édes kedves jó cselédek,
Magyarország népe!
Itt a törvény, vésd e törvényt
Szíved közepébe.

Diktálta ezt a kezemnek
Hű atyai szívem,
Adom nektek bőkezűen
Vagy harminchat íven.

Hallgassatok báránykáim
Atyai szavunkra
S dolgozzatok szorgalmasan,
Mert hisz kéj a munka.

Ha kevés is a béretek,
Csuhaj, semmi bánat -
Önmagában van jutalma
Úgyis a munkának.

Dolgozzatok reggel, délben,
Délután és este,
Munka után lefekhettek
A puha deresre.

Dolgozzatok gyermekeim,
Ha munkába mentek:
Díszkíséret gyanánt adok
Csendőröket nektek.

Dolgozz, dolgozz, dolgozz, dolgozz
Én szerelmes népem -
Meg ne gebedj, éhen ne halj,
Élj sokáig szépen.

Dolgozz édes, drága béres,
Sohse késs egy perccel,
És ha izzadsz ötven évig -
Oklevelet nyersz el!

