Jónás elégiája

Szörnyű csapás ért, e csapásról
Egy drámát írni kellene,
Verje meg háromszor naponta
A vízilovak istene!
Garcon-medencémben ma reggel
Egy végrehajtó megjelent
S bíróilag lefoglalt engem -
Csak én érzem, ez mit jelent.

A pesti gyermek engem bámult,
Imádta a vízilovat,
Belőlem élt hosszú időkig
A lapban a kroki-rovat...
S az állatkert, oh jaj, föloszlott,
Úgy ülök itt, mint Marius
És egy modortalan közeg most
A lakásomból is kihúz.

A többi ló e szép hazában
A karrierjét fölviszi -
Se nyugdíjat, se korpótlékot
Nem kap a ló, aki vízi.
Oh, más lovaknak tág teret nyújt
Késő vénségükig Alag,
És engem oh most, agg pofámmal,
Lefoglalnak bíróilag.

A népszerűségemnek vége,
A csillagom már lefutott...
Hát az egyéniségnek nálunk
Ily ronda osztályrész jutott?
Azt hittem, díszsírhelyet adnak
S nevem följegyzi itt Klió -
Hisz én valék Magyarországon
Az egyetlenegy víziló!

Ah, sorra elszakad szívemben
Az a sok gyöngéd kötelék,
Mely Budapesthez fűzött engem -
Leszek itt, érzem, virsli még.
Lefoglalnak, elárvereznek
A lovagias magyarok...
Szegény anyám, ha tudta volna -
Én Afrikában maradok.

Súlyom, kedélyem megfogyott már,
Pest többé rajtam nem nevet,
Visszavonultan, búsan élek
S a paralízis fenyeget.
Az élet e hálátlan tájon
Külföldieknek nem való -
Várhatja most már Magyarország,
Míg idejön egy víziló!

