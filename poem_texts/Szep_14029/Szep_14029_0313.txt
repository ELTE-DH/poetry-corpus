A lakó

Lakó vagyok Budapesten,
Ezt nyögi a testem, lelkem,
Bubánatra az nagy ok,
Hogy pesti lakó vagyok.

Partájnak teremtett Isten,
Gyalog járok, avagy liften,
Kocsin csak nem járhatok -
Én pesti lakó vagyok.

Isten, minden teremtményed
Közt a partáj legszerényebb,
Örülök, hogy lakhatok,
Én pesti lakó vagyok.

Egy piszkos kis lyukban lakom,
Lichthofra nyíl az ablakom,
Birodalmam egy sarok,
Én pesti lakó vagyok.

Rossz a gáz, a vízvezeték,
Fehér falak mind feketék,
Én mindent türök, hagyok -
Én pesti lakó vagyok.

Rossz az ablak, rossz az ajtó,
De bejön a végrehajtó,
Mindig tudom, mit dadog -
Én pesti lakó vagyok.

Felpofozhat, ó, nem egyszer
A háziur s a házmester,
Arcomon pofon ragyog -
Én pesti lakó vagyok.

Háziuré a borostyán
S én pihenek száz poloskán,
Mely ágyamban andalog -
Én pesti lakó vagyok.

Akár télben, akár nyárban,
Stájgerolnak, ha fertály van,
Háziuré ez a jog,
Én pesti lakó vagyok.

Máma százzal stájgerolnak,
És kétszázzal ujra holnap,
Nem mulnak el a bajok,
Én pesti lakó vagyok.

Ha meghalok, ha e gyász ért,
Ó, nem engem, de a házbért
Fölviszik az angyalok -
Én pesti lakó vagyok.

