Milyen meleg van

Istenem micsoda meleg van,
Milyen meleg van istenem,
Én ezt a meleget útálom,
És te nem?

Mire való a meleg nyáron,
Nekem nincs földem, mely terem,
Oly szegény vagyok, mint az ördög,
És te nem?

Nincs a Bácskában ezer holdam,
Nyári vendéglőm sincs nekem
Én csak dolgozom és fogyasztok
És te nem?

E gazdag évszakban nekem csak
Utálat, szenvedés terem,
Én a nyarat el is engedném,
És te nem?

Én csak úgy gunnyasztok kis lakomban
S a sétáló legyet verem,
Elrepült, mert ügyetlen voltam,
És te nem?

Szeretnék őserdőben élni
Vademberek közt, meztelen,
Ott még nyáron is csókolóznék,
És te nem?

Magam kalappal, zsebkendővel,
Újsággal, könyvvel legyezem,
Mintha gyászom vón, úgy sóhajtok,
És te nem?

Hogy fejezzem be ezt a verset,
Elmém miként a kést fenem,
Oly buta vagyok, kérlek, nyáron -
És te nem?

