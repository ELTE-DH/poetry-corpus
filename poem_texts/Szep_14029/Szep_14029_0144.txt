Jaj fájdalom

Fájdalom, varrónők fájdalma kiknek nem telik cérnára, jaj fájdalom.
Jaj fájdalom, mankós fiúcska fájdalma mikor a labdázást nézi, fájdalom
Fájdalom, nehéz betegek fájdalma kik távol grammafont hallgatnak, jaj fájdalom.
Jaj fájdalom, őrültek fájdalma kik fejöket a falhoz csapkodják, fájdalom.
Fájdalom, fájdalma fagyásnak szomjúságnak fegyveri sebeknek, jaj fájdalom.
Jaj fájdalom, fájdalma szibériai fogolynak aki ott őszül ott romlik, fájdalom.
Fájdalom, fájdalma vakoknak akik a március verebeit hallgatják, jaj fájdalom.
Jaj fájdalom, szegény asszony fájdalma kinek kis leányát a villamos elgázolta, fájdalom.
Fájdalom, magyarok fájdalma kiknek lábok alól elszökött hazájok, jaj fájdalom.
Jaj fájdalom, szégyennek, rabságnak, szerelmi vágynak fájdalma, fájdalom.
Fájdalom, friss özvegy fájdalma mikor este lesz és a magány leszáll a hajára, jaj fájdalom.
Jaj fájdalom, rongyosok fájdalma kik a gyümölcsöt bámúlják a kirakatban, fájdalom
Fájdalom, fájdalma gyilkosnak ki egy éjszaka kedvesét megölte, jaj fájdalom.
Jaj fájdalom, jó szívek fájdalma itt ezen a pokol világon, fájdalom.
Fájdalom, munkások fájdalma kik Amerikába szeretnének menni, jaj fájdalom.
Jaj fájdalom, agg hölgyek fájdalma kik egyedül ülnek kietlen hintóban, fájdalom.
Fájdalom, cselédek fájdalma mikor a vonatban idegen helyre útaznak, jaj fájdalom.
Jaj fájdalom, ciprusok karcsú fájdalma a platina hold alatt, fájdalom.
Jaj fájdalom, fátalan utcák fájdalma siketnéma vasárnap délután, fájdalom.
Fájdalom, beteg cicák fájdalma, kik soványak és vajúdva hánynak, jaj fájdalom.
Jaj fájdalom, poéták fájdalma kik kettétört lant felett ülnek, fájdalom.
Jaj fájdalom, öngyilkosok fájdalma kik a sebes mentőkocsiban fekszenek, fájdalom.
Fájdalom, tanítók fájdalma kiknek nincs már zsivajos iskolájok, jaj fájdalom.
Jaj fájdalom, emlékek fájdalma mikor alvásukból felserkennek, fájdalom.

Nagy nagy fekete kürtön kéne feljajdúlnom az egekre,
Forró ólomnak kéne két szememből csurogni
Hónak kéne hullani kezdeni s hullani örökkön örökké.

