Ninon

1.

A kis Ninont, midőn tizennégy
Volt éveinek száma,
Beiratták gondos szülői
A Saphir-iskolába.
S táncolt a lábával Ninon,
A lába karcsu, szép, finom,
És nézte sok diák pirulva
Hogy tanul Ninon lába
A Saphir-iskolába
És ah, mind beleszeretett
S a kis Ninon egy pár hét mulva
Tudott egy táncot, kecseset,
Amelynek neve: menüett.

2.

Holtig tanit a jó táncmester
S tanul a jó növendék,
Ninon a táncnak csarnokában
Már mindennapi vendég.
Buzgón, fáradhatatlanul
És boldogan tanul, tanul...
Tizenhatéves volt Ninon már
S elment az első bálba,
A vidám Karneválba
Szép volt, miként a liliom,
A férfi mind csak őt kivánta,
S kosarat nem adott, bizony,
S ezer valcert táncolt Ninon.

3.

Nyulik a bakfis, nagy leány már,
Mintegy tizennyolc éves,
Titkos tüzek gyulnak szemébe,
A szája édes, édes.
Egy szenvedélye van neki,
Egy barbár ösztön kergeti:
A tánc, a tánc a szenvedélye,
A tánc, amelyben este
Szépen vonaglik teste.
S fölébred vérének heve...
Egy uj táncé már napja, éje,
Ezt járja ő tüzzel tele,
E táncnak boszton a neve.

4.

Ninon, Ninon, szegény bolond lány,
A táncnak adtad tested,
Mért hallgattál a muzsikára,
A tánc lett a te veszted.
A szép Ninon, kacér Ninon
Most már egy csöppet sem finom,
A tánc egy rossz tündére ragadta
S részeg, vad kéjre gyulva
Ott táncol egy lebujba...
Pincér, cigány s a kocsisok
Sokat virrasztanak miatta,
A pénze és barátja sok -
Macsicsot táncol, macsicsot!

