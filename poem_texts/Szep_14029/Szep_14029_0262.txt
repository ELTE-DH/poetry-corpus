Hajnali vendégek

Hajnal van és ébren vagyok,
A láz aludni nem hagyott.
Fekszem az ágyon a sötétben
S bódultan és mereven nézem,
A cigarettám tüze hogy ragyog.

Fekszem zsibbadtan, szomoruan,
Perc percre halkan igy suhan
S a füst reszkető fátyolán át
Látom egyszerre nőknek árnyát...
Szemem kimered... látom csakugyan.

Száz asszonyárnyék... istenem,
S én most mind, mind megismerem.
A nap nem süt be, nem ég a lámpa,
S látom, beszöktek a szobámba:
Az én céda tavaszi seregem.

Nézem lázban, reszketve, szótlan.
Ó ők azok, akikkel voltam:
Kikre sikátorokban leltem,
Akiket egyszer megöleltem,
Akiknek én egy percig udvaroltam.

Itt lengenek mind csodamód:
Egy-egy ölelés, röpke csók,
Egy-egy perce ifjuságomnak,
Kik kiszolgálták a lázt, a szomjat.
Nevük nincsen és sohse volt.

Egész tavaszom látom... s félve,
Nyögve nyújtom karom feléje.
Szólnék, sirnék és lehetetlen...
- Aztán nézek kinban, meredten
A cigarettám hamvadó tüzébe.

