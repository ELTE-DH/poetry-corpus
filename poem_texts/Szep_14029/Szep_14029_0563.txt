Hetivers [6]

Kis korcsmáros, nagyvendéglős
Búsul ez idő szerint.
Elhagyott, bús éttermében
Meghatottan széttekint.

Szidja azt a csöndet, mely az
Asztalokra ráborult -
S fokozottan az okát, a
Választási háborút.

Hasztalan függ ablakában:
„Rácz Pál X-ik fia!” -
Ritkaság, vendég előtt ha
Földig kell hajolnia.

Fogy dühében, - mivel nem fogy
Az étele, a bora:
Konkurrál most véle számos
Kormánypárti vacsora.

Kormánypárti választónak
Lenni nagyszerű dolog:
A jelölt úr hízelegve
Személye körül forog.

Arcra csókol és a kézbe
Meggyőző bankót lehel -
S érte csak a boldogító
Igent elrebegni kell...

S a vacsorák!... miket önt a
Legendás húsosfazék!
- Ily kitűnő vacsorákat
Nem mindennap oszt az ég!

Pártvacsorál, mint egy állat,
Buzgalommal, fesztelen,
S a miniszter ott ül véle
Együtt, egy terembe benn.

A menü fölötte finom,
Pezsgőt kap, meg böftököt,
Mikkel ismeretséget ma
Ő legelőször kötött...

És az ára összevissza
Nyolcvan kis fillér csupán -
S ha leszúrni elfelejti,
Akkor sem ütik kupán.

S ráadásul Tisza Pista
A lényegről szólni kezd,
Ő meg éljenez serényen -
Most hozták be a levest...

Tisza Pista szorgalommal
Még tovább is szónokol -
Tűzbe jő a honfi erre:
Ah, a húson már a sor...

A beszédnek végre vége,
S jégbe jő be Törley -
Mit tenne, ha tapsviharba
Mostan ő nem törne ki?!

S Tisza ajkán sóhaj lebben,
S benne rezg e bús morál:
- Hej, ha mind ránk is szavazna,
Aki velünk vacsorál!...

