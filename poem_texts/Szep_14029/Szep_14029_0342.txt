Az én uram is szervezkedik

Édes Gyurkám imádlak, azonban
Ellened egy súlyos panaszom van,
Az jutott eszembe tegnap este,
Borzasztó, hogy mennyit szervezkedsz te.
Három hete kezdtél szervezkedni,
Én beláttam, hogy meg kell ezt tenni,
Hanem most már elmult a karácsony
És még mindíg eszkedsz, teszkedsz,
Szeszkedsz, veszkedsz,
Veszkedsz, reszkedsz,
Szervezkedsz kérlekalásson.
Hétfőn kezdtél lenni szervezkedve,
Még jobban szervezve lettél keddre,
Hát gondoltam, na Istennek hála,
Végig leszel szervezve szerdára.
De fiam még csütörtökön este
Se voltál mindenütt megszervezve,
Ott lógsz még a Nemzeti Tanácson,
Péntek, szombat:
Csak tervezgetsz,
Tezgetsz, vezgetsz,
Zezgetsz, gezgetsz,
Szervezgetsz kérlekalásson.

Mondd meg mért kell egy embernek ennyi
Szervezett szervekkel szervezkedni,
Mintha bajod támadt volna szervi,
Nem lehet terád már rád ismerni.
Nem akarsz már se inni, se enni,
Nem akarsz egy este itthon lenni,
Szerepelgetsz százötven plakáton,
Szergesz, zergesz,
Gelgesz, pergesz,
Elgesz, pelgesz,
Relgesz, gergesz,
Szergelgetsz kérlekalásson.

Én barátom tűrök, amíg tűrök,
De szívemben keletkeztek űrök,
Ember szervez, asszony végez, hallod,
Ennek a kárát is csak te vallod.
Tisztelem a szervezeted kérlek,
De csak annyit mondok ma tenéked:
Addig szervezed magad barátom,
Míg kigyúlok, mint a kazlak,
S felszervezlek,
Felszarvazlak,
Meglátod kérlekalásson.

