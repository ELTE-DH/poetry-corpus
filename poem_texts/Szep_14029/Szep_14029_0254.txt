Éjszaka [1]

A lelkem muzsikában fürdik...
Ó bűnös, édes szép, világ!
Nagy árvaságom most elűzik
A mámoros melódiák.

Lányok kacagnak a fülembe,
Cédák, de édesek, de jók -
Nem vágyom szűzi szerelemre,
Míg ajkamon ég ez a csók.

Nincsen szerelmes dalom, álmom,
De csókra, arra szomjazom
S a cédát mindig megtalálom -
Nekem gyönyör, neki haszon.

S míg éjszaka van, bűnös, léha,
S az ifjúságban tombolok,
Eszembe juttok néha-néha,
Ti halovány hajadonok.

Ti szűzek, tiszta lányszobákban,
Ilyenkor szánlak titeket:
Oh várni csöndesen, sováran,
Panasztalan: mily bús lehet!

Oh várni, várni a tavaszban
S körül az élet ünnepel...
Oly szomorú, mikor tavasz van,
S itt-ott egy rózsa hervad el.

Ki engem vár szűz ajkával,
Ő is közöttük van talán...
Muzsika ringat, ég a vérem
És álmodik rólam fehéren
Egy ismeretlen, tiszta lány.

