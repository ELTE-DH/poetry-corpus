A csuda

Eljött a világ csudája,
Az emberek odavannak,
Mennek, mászkálnak, rohannak
A fürge halandók egyre
Őgyallára, Gellérthegyre,
Eljött a világ csudája,
A Földdel ütközik össze
Halley híres üstököse,
Miről apám nagybüsári szólt,
Amiről mesélt a pesztrám,
És a sok pap és poéta!
Eljött a szörnyű kométa,
A világnak vége lesz tán,
Csillagászok csókolóznak,
Sírva nézik a nagy estét,
Észrevették, felfedezték,
És csődülnek félős népek
Háztetőkre lajtorjákon,
És üvöltik: Látom, látom!

Én vagyok, én az egyetlen,
Ki az üstököst nem látta,
A földön előre-hátra
Flangérozok élhetetlen,
S unokáimnak, ha lesznek,
El nem mesélhetem eztet,
Elment fölöttem az élet,
Az egyetlen csuda eljött,
Üstökös járt fenn az égen -
De én olyan lusta voltam,
Hogy az égre fel nem néztem.

