Hetivers [9]

I.

A Hungáriában gyászos mulatság van:
Mamelukok ülnek a Hungáriában.

Mamelukok egykor: szélbal-gárda már ma,
Megfogyva, megtörve, Zoltánokká válva.

Fehér asztaloknál üldögélnek sorba,
Oly szerényen, mintha orruk vére folyna.

Fínom ételeknél ülnek csöndbe, veszteg,
Többet sóhajtoznak, mint amennyit esznek.

A leves is sós lesz, mivel néha-néha
Szabadelvű könny hull leveses tányérba.

Így ülnek... nem mint rég, vidáman, nevetve,
Oh, az a múlt! Csak azt feledni lehetne!

És a múlt, az éden, a nagyság, a szépség
Elvonúl előttük, mint egy mozgófénykép...

Mameluki sornak költészete, bája,
Húsos fazék... s annak sok dicső gazdája.

Tapsok és derültség a vezér szavára...
Lármás kisebbségnek száz leszavazása...

A sok millió, mit kéjjel megszavaztak...
Elvonúl előttük Münnich is, a vastag...

Az erős, a szent kéz... Tisza-vicc, mely halmaz...
S a közismert mosoly, a híres, „szánalmas”...

S a képek sorát ah, méla akkordképpen
Bezárja egy kendő - a Percel kezében...

A kitűnő multra ráborul e kendő,
S kecsegtet sok bajjal a zoltán-jövendő...

Innen van, hogy ők itt ülnek csöndbe, veszteg,
S többet sóhajtoznak, mint amennyit esznek...

II.

Vladimir és Trepov győztek hát,
Nem a rabmilliók joga,
Csak megfürdött kissé a vérben
A büszke, fehér palota.

Csak ezrek vére ömlött hóba
S Gorkij a börtönben mulat, -
És véged lett izgalmas, kedves
Szép forradalmi hangulat.

A muszka földre újra rádűlt
A sötétség, a rút, a vak -
S a nagyszerű szenzációknak
Egy-kettőre vége szakadt.

Leteszi a lapot kezéből
A civilizált nagyvilág
S ásít unalmasan: „Csak Gorkijt
Legalább felakasztanák...”

