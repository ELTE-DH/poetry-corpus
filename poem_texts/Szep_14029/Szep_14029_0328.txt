Búcsú az ifjúságtól

Ragyog a nyár még, süt a Nap,
A fűbe boldog bogarak,
Pillangó flangéroz a réten,
Csikók ugrálnak Kecskeméten.
De egy hűvös szél hirtelen
Végigfutott a rózsaágon,
Isten hozzád, Isten veled,
Isten hozzád én kedves ifjúságom.

Hollónak tolla a hajam,
Egész erőm karomba van,
Lobog a szemem gyertyalángja,
Gégém a nótát még kívánja,
De szívem néha elszorul
Merengve az álmatlan ágyon,
Isten hozzád, Isten veled,
Isten hozzád egyetlen ifjúságom.

Utcán, téren, meg kis közön
Jaj szembe mennyi fruska jön,
Megfordúlok mindig utánok,
Csak kettőt léptem, és megállok.
Miért nem kell már mind a nő,
Csipcsup kalandra mért nem vágyom?
Isten hozzád, Isten veled,
Isten hozzád te szédült ifjúságom.

Sétálni egy ablak alatt,
Míg a függöny fel nem szalad,
Birkózni egy csókért, hazudni,
És három éjjel nem aludni.
Zülleni búbánat miatt,
Úgy élni pálinkán, cigányon
Isten hozzád, Isten veled,
Isten hozzád szerelmes ifjúságom.

Romantikus séták Budán,
Ábrándok táncosnék után,
Csavargás május éjszakáján,
És vad cécók a vurstli táján...
Nem mászok omnibusztetőt
S a garnit, fuj, már én utálom,
Isten hozzád, Isten veled,
Isten hozzád, maszatos ifjúságom.

Az Isten tudja, hogy megy ez,
A jókedvünknek vége lesz,
Lekopnak szívünkről a vágyak,
Piros szívünk már haloványabb.
Sokszor fütyölni kezdenék
S a füttyből sóhaj lesz a számon,
Isten hozzád, Isten veled,
Isten veled gyönyörű ifjúságom.

