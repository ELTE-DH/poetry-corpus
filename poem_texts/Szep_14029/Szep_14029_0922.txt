A sóhajról

Az isten adta a sóhajt az embernek
A szél tud sóhajtani.
Lehet, hogy a hervadandó virágok is sóhajtanak, azt csak a hajnal csöndje hallja.
Az isten adta a sóhajt az embernek
A sóhaj oly szép mint a csók.

*

Hotelszobában sírni éjjel
S félni hogy meghallja az idegen
Ki szembe lakik, s kiről nem tudom, kicsoda, csak a ruháját láttam.

*

Eső, madár repülne, együtt hajtnánk fejünk az ég elé emelve
Néznénk együtt a madarat.

*

Oh adj istenem még egy életet.
Megmutattad most nékem, ami szép a földön, mi
Csuf s a csufban kellett életem töltenem.
Oh hadd jöjjek vissza s hadd éljem a szépet is.

*

Gr. hintón ülök, ha verseim írom
A bánat vidit, elvarázsol.
Ó szép hintóm de lágyan rázol,

*

De messze, messze tőlem
Van e világon életed,
A szívem, lelkem egyre többet
Feléd vonaglik és eped.

Nosztalgiámmal úgy kinlódom
Hogy bármi áron, bármi módon
Elfogjak drága perceket,
Mik egyformák nekem s neked.
Tudni, hogy távol valahol
A lelkem lelkedhez hajol.

*

Kinek elmondtam volna régen...
Emlékezetem bolyongni kezd
A múlt homályos erdejében...

*

Óh édes kedves csillagok
De szeretlek,
De jó hogy este meglátlak az égen,
De jó ez nékem,
Néha oly tréfásan hajlongtok
Néha oly bánattal csudálkoztok lefelé.
Néha aranyak vagytok, néha ezüstök,
Néha fehérek és néha zöldek.

