Fáj a fejem

Ha szombatonkint leűlök verset írni,
Rendesen
Fáj a fejem csendesen,
Ejnye, ejnye, kutyafékom
Itt, itt a bal halántékom,
Micsoda rím,
Micsoda báj,
Mily édes, ím:
Fáj, fáj, fáj.
Az ujjammal dörzsölöm,
Mily könnyedség, mily öröm,
A fájdalom úgy lenyom,
A szemem is behunyom,
Mely most ezerszámra lát
Forgolódó karikát,
Kéket, sárgát, vereset,
Rímecskéket keresek,
S agyamon, mely szolgai,
Átmászkálnak tunyán
Az elmúlt hét dolgai.
Időjárás, szinkörök
És Gaedicke és Török,
A Vampeticsbe járó
Vendég és a gondnokság
Alá helyezett báró.
És a politika és a külügyek
És mindenféle ürügyek
Hogy verset írjak szombaton.
És fáj a fejem mondhatom,
Ez a nyilalló, szúró, reszelő
Fejfájás épp ilyenkor vesz elő.
Szolga, szolga, szolga
Hol bujkál maga megint,
Hát mi a maga dolga,
Rohanjon le a New-Yorkba
Hozzon egy aspirint
(De siessen!)

