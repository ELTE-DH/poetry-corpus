Meszelő

Úgy mint az arany álom úgy pihent
A kitelelt szalmakazal
Mert április volt. A nagy téli hó
Az mind az égről bámúlt a kazalra.
Szegény mama a ház falát meszelte
És éneket vett föl szegény mama
Hogy is szólott az? hallom már, igen:
Elmondanám én hő titkát szívemnek.
És fölnézett a szőke meszelőre
Oly hosszú volt az, mint a hosszú grófok
Olyan magasba sétált
Oly nyegle volt, szeszélyes és regényes.
Fel, fel figyelt mindig szegény mama
Fel volt a rékli karja gyűrve
A macska nyújtózott a gangon
Az udvarban figyelt a tyúk
Kapkodva tyúk-törvény szerint fejét.
Oh gróf úr akkor úgy sütött a Nap
A boldogság zúgott az égben
Szegény mamának szállt a meszelővel
Két gyenge karja s a házfal vizes volt
S világított úgy hogy fájt a szememnek
Emlékszem estek estek nagy magosból
A földre hangos cseppenettel
Ijedt kerek fehér pecsétek.

