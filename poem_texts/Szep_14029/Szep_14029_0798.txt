Téli zümmögés

Tegnap délben
Mikor felkeltem,
Rájöttem, hogy benne vagyunk a télben.

És örült a lelkem.
Nem tudom, mi leli a lelket
Ilyenkor, tényleg,
De örül a télnek.
Olyan dolog ez, amit beléneveltek.
S az ember, a kába,
Ilyenkor, míg csak él:
Itt a tél, itt a tél -
Szavalja magába.
Keményre fagyott a sár
És emellett
Látható ma már
Az emberek száján a lehellet.
Hó,
Az sajnos még nem esett,
De a háztetők reggel deresek.
Ami kedves illuzió.
Míg a hópehely kavarog,
Addig is mindenesetre
Reggel-este
Örüljetek a télnek, magyarok.
Bundába bujjatok,
Markotokba fujjatok,
Jégen kopogjatok,
Bálban ropogjatok,
Adjátok egymásnak a kezetek,
Mosolyogjatok,
Tüzet fogjatok,
Szeretkezzetek
Magyarok, népem,
Ó tegyétek meg nékem
Kérlek szépen.
És otthon a meleg szobába
Csináljatok teát a szamovárba,
De a
Tea legyen orosz tea,
Nem angol,
Hogy az orosz, ha majd erre csatangol
S betör házainkba
Találjon szamovárt, teát
S mintha
Otthon volna, oly jól érezze magát.

