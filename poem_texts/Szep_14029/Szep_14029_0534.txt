Könyörgés hóért

Ó istenem
Te nem
Is tudod, milyen boldogtalan vagyok.
Nézz le, az utcán pocsolya ragyog,
A járdán sár van, ragadós puha,
Az ég oly szürke, mint a rabruha,
Az eső szálai lefele szállnak,
Mint az életúnt hosszú cérnaszálak,
Az uraknak esernyő a kezében
Orrukat fujják s köpködnek kérlek szépen,
S a hölgyek lába mászik, nem tipeg,
Galucsniba dugták cipellőiket,
A rendőrökön csuklya van, viaszkos vászon,
Úgy állnak, mint a végzet, kérlek aláson,
S a konfliskocsison három kalap,
Búsan konyul le a feje három kalap alatt.
Szegény rikkancsnak a lapja elázik
Egyik kávéháztól a másik kávéházig.
Megállok én az utca közepén
És fáj a szívem és tüdőm és epém
Ó én az élettől nem sokat várok,
Pénzt nekem nem adnak a bankárok,
Nem lesz soha izmos Mercedeszem,
Palotából és yachtból sem eszem,
S a nők, a sok finom és kecses állat,
Szívemtől, lelkemtől oly távol állnak.
Utazni sem tudok (habár
Szeretek) pénz nélkül mint a madár
De mégis, ládd, az ember oly konok,
Illuzióim vannak. Szép sablonok
Melyeknek mindig örülni lehet
Így például szeretem a telet,
Mikor a hó alszik a tető felett,
A tornyokon, kupolákon, lámpákon.
S oly altató szép ez, mint a mákony.
S az ember lába alatt is hó zenél,
S a kalap karimáján is hó henyél,
S a mellünkre is hópehely lebeg:
Fehér csillagok, keresztek, rendjelek.
Oly szép a város, hogy rá nem ismerünk,
Alig hallani, hogy jövünk-megyünk.
Halk élet, mint varázslat, tiszta álom,
Szívem városát már-már megtalálom.
Ó istenem, csak egy szavadba kerül,
Szólj az angyalnak, ki a felhőbe ül,
Egy kis párnacihát szakasszon széjjel
S a fehér pihét szórja le ma éjjel.

