A csillagok

Hány szerelmes néz föl mélázva rátok,
Ti ragyogó, ti fényes csillagok!
S remélve, bízva fordulunk felétek,
Ha szenvedünk, ha a szívünk sajog.

Hányszor néznek vigaszt keresve, vádlón,
Csalódástól véresre sírt szemek;
És összetörve, tépelődve kérdjük,
Hogy van-e Isten ott mögöttetek?!

...Ah, hányszor száll a sóhajunk felétek:
Mért olyan bús az élet idelenn?...
S ti, fényes csillagok, ti csak ragyogtok
Titokzatosan, némán, hidegen...

