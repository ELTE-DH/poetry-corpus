Hetivers [26]

Ezek az ügyvivő legények:
Az átmenet-miniszterek!
És élükön Bécs szent kegyének
- Fejérváry úr tiszteleg.
Ezek az ügyvivő legények,
Személyük már ma nem talány:
Rettegj tehát szegény hazám!
Rettegj, mert elől ügyvisz - nézd meg -
Fejérváry, a kapitány!

Ezek az ügyvivő legények,
Heten vannak, hazám, heten!
Szemeim rajtuk honfi-kéjnek
Szent tüzével legeltetem...
Ezek az új kormány-legények
Már nincsen köztük Talián,
S a többi vén... mind elmenének,
S az új mind ifjú, hős, titán,
Vezérli bőszen nemzetének
Fejérváry, a kapitány.

Ezek az ügyvivő legények,
Bámulja őket a haza,
Méláz betűin mind nevének:
„Ni! hát ez is élt valaha?”
Homályos, szűzi, titkos lények,
Nevük nem forgott még vitán,
Nem érte sár, gúny, gyanú, vétek,
Nem tudni: gazdagok? szegények?
Egyet ismer mindenkit tán:
Bárcsak ne ismernénk úgy téged
Oh Fejérváry kapitány!...

Ezek a darabant-legények...
Előkelő, finom fiúk,
Mind kész szolgálni nemzetének,
Ha mások híján bajba jut.
Ezek a darabant-legények,
Az abszolutizmus-nyitány...
- Csak nyissatok be bátran, kérlek,
Volt már darabantunk egynéhány:
Emlékeztek az ügyre tán?
Így repültök majd, ti szegények:
Szánalmas ügyvivő-legények,
S te, Fejérváry kapitány!...

