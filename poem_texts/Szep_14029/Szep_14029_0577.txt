Hetivers [20]

Előttem tinta és papír
S bemártva már a tollam:
De miről írjak: - mindenütt
Szörnyű nagy nyugalom van.

A muszka virtus már lehült,
S nem működik a bomba:
Lassan-lassan beevezünk
Az uborka-szezonba.

A háború oly vérszegény...
(Vérlázító, hogy így van)
Togó és Rosztmicsoda is
Csak kéjutaznak vígan.

Nyugdíjba ment a nyugdíj-ügy,
Az izgató, a vonzó,
A Házban úntatón folyik
A szürke, monoton szó.

Halálítélve Bécsbe már
A hős Franciska asszony...
(S a nyájas olvasó sohajt:
Csak kegyelmet ne kapjon!...)

Az Ilka-válság is letűnt
Immár a napirendrül -
A lóverseny ma már csupán,
Mitől a kedvünk lendül.

Ha versenyezni kezd a ló,
Pezsdül a pesti vére,
S villámoson, kocsin, gyalog
Kiront a versenytérre.

Nincs ideálisabb helye
Ennél a nagyvilágnak;
Az élet itt oly nagyszerű,
Hétköznap is vasárnap...

Az életben mi rút, mi bús,
Itt nyoma sincsen annak -
Nincs osztályharc, nincs bűn, nyomor,
Ha a lovak rohannak...

A honfi nem törődik itt
A megható helyzettel:
A pénz, a pénz érdekli csak,
Mit egy szép lóra tett fel.

A gondolat, az eszme egy,
Mely minden embert áthat,
Egy érzés úr minden szíven:
A ló, a kedves állat.

De hej, az élet újra rút,
Ha véget ér a verseny...
- S e pontnál búsan véget ér
Egyúttal hetiversem.

