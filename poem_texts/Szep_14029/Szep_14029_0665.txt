Szezon [3]

I.

Egy idegen, ki Budapestre jött,
Szétnéz este a házsorok között
És dünnyög búsan, ridegen
Az idegen:
Ez volna Pest? Az nem lehet...
Oh jaj, becsaptak engemet!
Ez a hely, hol büszke kincs,
Fény, látványosság semmi sincs,
Nincs jó szobor, nincsen művészet,
Itt nappal szét hiába nézek.
De este, este -
Oh ezért jöttem Budapestre.
Idevonzott a híre annak,
Hogy itt bűbájos éjek vannak:
Gyönyörű lányok
Kábító serege kóvályog,
Ünnepét üli Pest a bűnnek -
S idejövök: és mind eltűnnek...
A fene egye meg:
Se nappalok, se éjjelek...
Megfogadom e csöndes este:
Sohasem jövök Budapestre!

II.

Egy zordon, elzárt épület
Előtt hatalmas csődület,
Nők, férfiak és gyermekek vegyest:
Egyik tombol, a másik esd;
Átkozás, hörgés, sikoltás...
Rúg és pofoz egy gőgös portás...
Gondoskodván a rendről,
Kordont húz s kardlapoz a rendőr...
És messze hallik a riadalom,
A halálhörgés, az ütleg, a sírás...
- - - - - - - - - - - - - - - - - - -
Mi ez? Tán az orosz forradalom? -
Nem: iskolai beírás.

