Gyermeknapon

Egy utolsó szegény ember
Megy az Andrássy uton,
Május tizenötödikén.
Ott flangérez szomjan-éhen,
Egy vasa nincs a zsebében,
Mindez első pillanatra
Meglátszik a külsején.

Megy mellette hét kis gyermek,
Szegény ember hét gyerekkel
Milyen piszkos mozzanat!
És az utcán állnak urnák,
Lovagolnak rajta urnők,
Hogy a szent jótékonyságnak
Áldozatot hozzanak.

És az urnők ráförmednek
Csunyán a szegény emberre:
A gyermeknap itt van, itt,
Ugyan áldja meg az isten,
A gyerekeken segítsen,
Ne legyen oly smucig kérem,
Dobjon belénk valamit.

Fölnéz a hóltszegény ember.
Fölnéz rájuk lenézéssel,
Leveti a rossz zekét
S a hét gyerek rongyos apja
Hét gyerekét mind felkapja
S hét urnába behajitja,
Sorba hét kis gyerekét.

