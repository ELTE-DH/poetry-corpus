Szép Juhászné

- Önk. pályadíjat nyert költői elbeszélés -

Szegény öreg asszonyt ismeri mindenki,
S, ki ne sajnálná, nincs a faluban senki,
Jár-kél éjjel-nappal; nyugta soha sincsen:
Régen elvette az ép eszét az Isten...

Régi, nehéz bánat emléke kergeti:
Pihenni, nyugodni sohasem engedi...
Tévedező szemmel, elborult lélekkel
Keresgél valakit, kit soha meg nem lel...

Néha-néha szegény öntudatra ébred,
S felújitja újból a fájó emléket.
S, ha valaki ott van: ha valaki kéri,
Történetét szépen elbeszéli néki...

Megsimitja kuszált, galambfehér haját,
S elkezdi sóhajtva az ő régi baját:

- - - - - - - - - - - - - - - - - - - - - - - 

„Igen, igen: igy volt... szerettük mi egymást,
Akár a kis gerle a szerelmes társát...
Én is szegény - ő is; de boldogan éltünk;
A dalos madárral dehogy is cseréltünk!...

Három vármegyében nem volt olyan legény,
Mint az én jegyesem, sem olyan lány, mint én...
...Legalább úgy mondták!... Épp összeillettünk...
Eljött a karácsony: egymáséi lettünk!...

Eljött a tavasz is: legeltetni kellett
S, míg mezőn volt az uram, a nyáj mellett,
Hozzám járt az úrfi; az uraság fia
...Árva életemnek átkos megrontója!...

Ajándékot hozott, valahányszor eljött...
Mikor a nap lement; mikor a hold feljött...
Akár egy kisasszonyt: dicsért, hogy szép vagyok!
Hogy, mint fényes csillag, a szemem úgy ragyog!...

Váltig hajtogatta: „Szép juhászné, lelkem!
Üdvöm, boldogságom magában megleltem!
Mint hervadó füszál hajnal harmatára,
Úgy vágyom, úgy vágyom a maga csókjára!”

Oda vagyok, drága rubintom, gyémántom,
Ha magának azt az éjfél-szemét látom!
Akarja: lehozom a csillagos eget,
Csak vallja, csak mondja, hogy maga is szeret!...

„Látja” - mondta súgva - „ha vélem eljönne,
Járna, mint egy dáma, suhogó selyembe!
Aranyos hintóban, bársonyos ülésen...
Szép juhászné lelkem, eljön-e hát vélem?!...

„Kiégne a szemem!... Nem megyek!... Megszólnak...
Maradok, mint eddig, csak parasztasszonynak!
Szeretem az uram! Nem kell maga nekem!
Menjen el, hagyjon el! - ez volt feleletem!

„Miénk lesz a világ!” - így szólott az úrfi -
„A pacsirta is csak nékünk fog dalolni
Rózsabokros kertben, illatos hajnalon!...
Eljösz-e hát vélem, gyönyörü angyalom?!...

Ne félj, ne aggódjál! Milyen szép lesz, látod:
Te az én világom, én a te világod!...
Gyöngyvirágból fogunk gyöngyharmatot inni!...
Senki nem volt, nem lesz olyan boldog, mint mi!...

A te szavad lesz a templomi harangom!
Eljössz-e hát vélem, gyönyörű galambom?!...
Magad elég leszel, hogy üdvezült legyek!...
Ugy-e, ugy-e eljösz?!...” Feleltem: „Elmegyek!...”

- - - - - - - - - - - - - - - - - - - - - - - 

...Napszállatra értünk pesti fogadóba.
...Annyi gyertya égett, mintha templom vóna!...
Húzták a cigányok... mintha még hallanám!...
Reszketett a szivem száraz fájok dalán...

Az a fényes szoba forgott körülöttem!...
...Úgy megsirt a nóta!... Magam se különben!..
...Hányszor eldaloltuk azt a nótát otthon!...
Eszembe jutott a boldogtalan sorsom!...

...Összefolyt előttem az a fényes szoba!
Sajgó fájdalommal visszavágytam, oda!...
Égette testemet az a bársony, selyem!...
Úgy sajgott a szivem, s könnyben ázott szemem!...

...Vissza, vissza innen!... Nyitva volt az ablak:
Kiugrottam! Sokan utánam szaladtak...
Nem láttak meg; én meg: előre! előre!
Vissza, vissza arra a messze mezőre!...

Szúró tövis megszúrt: seb lett a lábamon;
...Jobban megsebezte szivem a fájdalom!
Leszakadt rólam a drága cifra ruha,
De csak vánszorogtam vissza, oda... oda...

Mit bántam én, hogyha megöl is az uram,
Csak már ott lehetnék! otthon, a faluban!
Szép palota helyett rongyos kicsi házban,
Gazdag bánat helyett szegény boldogságban!...

...Látszott már, itt volt már az ismerős berek:
Szomorún fogadtak szomorú emberek!...
Rosszat sejditettem... „Hol az uram, mondják!”
„Elment bánatában nagyon messze...” - mondták

...Azt mondták, hogy meghalt: elvitte a Tisza...
Hogy ne is várjam, hisz nem jöhet már vissza!...

- - - - - - - - - - - - - - - - - - - - - - - 

...Pedig nem hagyott el!... Itt van mindig velem!
Megjelent előttem mindenik éjjelen!!...
..De nappal nem látom: bújdosik előlem...
Hol lehet?!... Nem látták?! Megyek már: keresem...

