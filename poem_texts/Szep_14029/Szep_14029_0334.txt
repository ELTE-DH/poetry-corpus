Marika

Falusi kisjány volt Marika
Olyan kezes mint a barika.
Szomszéd házon nagy réztányér lógott,
Borbélylegény intett néki csókot.
Borbélynak volt göndör frizurája,
Tárogatózni tudott csudára
S május volt, nem is kell mondani,
Az övé lett a kicsi Mari.

Egyszer oszt a szép borbélylegény
Marikáho búcsúzni bemén,
Koffer volt a borbély bal kezében
A jobbal meg átölelte szépen:
Marikám és felmegyek most Pestre,
Visszatérek holnapután este,
Itt egy gyűrű, nesze, karika,
Azt teszi elveszlek Marika.

Marika oszt a kapu előtt
Várja, várja, várja, várja őt.
Vár egy hétig, vár szegény kettőig
Azután osztán felcihelődik,
Cókját-mókját katulyába rakja,
Bilétát vált, felül a vonatra:
Megyek Pestre, majd megkeresem
Vőlegényem, hű szerelmesem.

Szerencsésen megjött Marika,
Az ujján a gyűrű, karika,
Száz nagy utcán, mennyi széles járda
Késő estig össze-vissza járja.
Késő este felsóhajt az árva:
Hol találok szállást éccakára?
Úgy nézett a csillagok felé
Majd a szíve megszakadt belé.

Addig jár, megáll egy ház előtt,
Az ablakba csupa, csupa nők.
Marika keresztet vet, becsenget,
Öreg néni, mindenkit beenged.
- Nénikém jó estét adjon Isten
Gondolom jó helyen járok itten,
Az ablakba csupa eladó,
Ugyi ez a leány-fogadó.

Odabenn osztán szomorúan
Elmeséli mi járatba van
Szőke, barna, sárga, vörös nőknek,
Kik elkezdik vetkeztetni őtet:
Csak feküdj le, csak maradj mivélünk
Nékünk is elment a vőlegényünk,
Az ujjunkon gyűrű, karika,
Mink is őtet várjuk, Marika.

