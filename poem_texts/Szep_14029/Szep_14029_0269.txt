Az olvasóhoz

Szívemmel, szívemmel
Szívtelen világba estem
Vétkeknek nem való a lelkem
Kínoknak nem való a testem.

Nem lehet, nem lehet
Nyakamba hegedűt venni
Ráhúzni a szélvész szerelmet,
A sikollyal kéjútra menni.

Nem tudok, nem tudok
Jajszóval kontrázni a bálnak,
Eső levél elé térgyelni
Fáklyát nyújtani a halálnak.

Nem birom, nem birom
Felköszönteni a holdat,
Nem birom hírrel híresztelni
Azt, hogy virágok leszünk mi holnap.

Az élet, az élet,
Fényes lármák, dalok, sugalmak,
Fohász, füttyszó s atlanti orkán:
Az összecsapott két kéz közt hallgat.

Álmodni, álmodni
Hanyatt, süket, vak fejjel, meredten
Nem tudok, nem tudok már,
Álmodni is elfelejtettem.

Itt voltam, itt voltam,
Amit hoztam azt le nem adtam.
Szétnézek a tévesztett tájékon
Egyedűl sárga alkonyatban.

Meghalok, meghalok,
Fenn tiszta fellegek takarodnak.
A sírban elerednek könnyeim
S örökkön örökké folyni fognak.

