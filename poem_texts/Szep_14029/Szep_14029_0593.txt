Edvárd király szivaroz

Szomorú kis kommünikék
Röpködnek rólam a világban:
A torkom egyre fáj - nagy ég! -
S a múltkor sánta lett a lábam.
A nyájas olvasó ellágyul,
Sóhajtva súgja annyi száj:
A torka fáj, a lába biccent,
Edvárd király, szegény király!

Egymásután a doktorok
Számomra zord receptet írnak;
Hogy talpraálljon a torok,
Ajálják ezt is, azt is írnak.
Egy óriási állam reszket,
Midőn a trónnak torka fáj -
S konzilium döntötte el ma:
Ne szivarozzon a király!

Türelmes páciens vagyok,
Ki gyógyulás után sóvárog -
De értetek, jó szivarok,
Most Aesculappal harcba szállok,
Ti fínom, illatos havannák,
Nem, nem mondok le rólatok:
Drágábbak vagytok én előttem,
Mint száz egészséges torok.

...Hajdan divatkirály valék,
Az össz-szabókat dirigáltam;
E csillogó kor oda rég.
Hájas, vén spíszbürgerré váltam.
Kártyáról, nőrül is lemondtam,
A szívem csöndesen ketyeg -
De szivarozni, azt tudok még
És szivarozni szeretek.

Nincs passzióm ma semmi más,
Csupán, hogy a kék füstbe nézek...
A szivar füstje szép, csodás,
Az poézis, mámor, igézet.
Midőn a füstben elmerengek,
Szétfoszlik benne a jelen
És vén szívemben újra ott ring
Az ifjúság, a szerelem.

Ha száll a kék füst: ép a láb,
Leszek gavallér wellszi herczeg...
Oh édes, oh idilli percek!
Divatkirály vagyok tovább...
Marienbad eszembe nem jut,
Hasamról elillan a háj...
Professzorok, ne tiltsátok meg,
Hogy szivarozzon a király!

