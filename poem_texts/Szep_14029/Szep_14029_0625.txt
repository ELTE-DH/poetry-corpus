Rigó Jancsi kesergője

Rigó Jancsi hegedűjét, amelyet valamikor Chimay hercegnőtől kapott ajándékba, a hitelezők lefoglaltatták s elárvereztették.

Katasztrófa ért most engem,
Szörnyű baleset:
Lefoglalták a hegedűt,
Azt a becseset!
Milyen szégyen, milyen bánat:
Elvitték a muzsikámat -
Nesze neked, Rigó Jancsi
Cigányprímás úr!

Drága szerszám, kedves jószág
Volt a hangszerem:
Szerelemből adta azt a
Hercegném nekem.
S csavarogtam a világba,
Csókolózva, muzsikálva: -
Mindegyikhez jól értett a
Cigányprímás úr!

És az üzlet fényesen ment,
Volt egy nagy előny:
A szépséges Chimay volt az
Üzletvezetőm!
Én a hegedűt kezeltem -
S reklám-dobot szép szerelmem...
S világhírű lett a csinos
Cigányprímás úr!

Mindig tüzes volt a nótám:
S hullt százas, tizes -
De a csókom, hej az nem volt
Tartósan tüzes...
A hercegnő másra tett szert
S hátbarugta Jancsi mestert
És azóta nyomorog a
Cigányprímás úr!

Elvitték a hegedűmet,
S isten a tanú:
Nem a hegedűért nyomja
Fejemet a bú!
Új hercegnő kéne nékem;
S volna hírem, dicsőségem,
Volnék újra milliomos
Cigányprímás úr!

