Ősz

Remélem, már kántálhatok
Az őszről, melyet úgy imádok,
Hisz mindennap több levelet látok
Az aszfalton. Viszont a fán
Kevesebbet nap nap után.
Az ég kukucskál a lomb között,
A szél ócska hegedűjén stimmel
Én überciherbe öltözök
S mászkálhatok fogékony idegeimmel.
De szeretem, de szeretem
Az őszt. Most lesz a szüretem
A szőllőben, ott a Badacsony
Oldalán. Szép hegy, bár alacsony,
De szüretig még néha reggel
Előttem a szép, hű ebekkel
Kirándulok, nemde
A vadászterületemre,
Amelyet itt Pest körül bérlek,
Ó milyen szép is az, kérlek,
Mikor így sétálok az avaron
S a nyulat, foglyot felzavarom,
Aztán ebédelek vadászlakomban,
Csibukkal könyökölök ablakomban,
Aztán hébe-hóba
Befogatok a könnyű homokfutóba.
Fák közt szalad a két pej vélem,
Fejemet jobbra-balra
Csendesen csavarva,
A nyugodt földeket szemlélem,
Miközben arra gondolok,
Hogy nem lesz maholnap semmi dolog,
Itt lesz a boldog, tiszta tél,
Milyen jó lesz a nyájas födél,
A kandallóba befűtenek
És én előtte ülhetek
Egy orosz regénnyel kezemben,
Míg meg nem lep engem
Szende kedvesem,
Lábujjhegyen jött, megcsókol nedvesen.
„Igen, igen... kávét, igen, kávét”
A pincér az asztalomnál vár még:
„Habbal vagy föllel?”
„Habbal... nem, föllel...
Nem... mégis habbal...
Várjon, inkább föllel...
Vagy mégis tán habbal...”
(A pincér a fejét vakarja),
„Hozza, amivel akarja.”

