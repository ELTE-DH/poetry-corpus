Toaszt

Elmondja: Szemere Miklós

Tisztelt osztrák s magyar urak!
Nem zöld asztal helyén,
Fehér asztalnál állok itt,
Pohárt emelve én.

Urak, emeljünk hát pohárt,
De nem bősz ferbliben:
Ahol a Mumm pezsegve forr,
A harcos megpihen.

Derék Magyarhon és te szép,
Te drága Ausztriám,
Szeretve borulok reád.
Te meg borulj reám!

Mért, hogy mi államférfiak,
Osztrákok, magyarok,
Viszálykodunk?! Azért, mivel
A sajtó agyarog.

A prés mindennek az oka!
Ezért rugást neki!
Az ellenzék diadalát
A prés küzdötte ki...

Hogy én mint Bécsbe delegált,
Itt zagyván szólhatok,
Hogy mostan a világ szeme
Büszkén függ rajtatok, -

Hogy konstituciónk virul,
Hogy él a hon joga,
Hogy én bölcs és erős vagyok, -
A sajtó az oka!

Kuss hát a présnek! Ha kitör
Harc köztünk újra, - hát
Majd elemeljük ferbliben
Magyarhont s Ausztriát!...

