Levél K...s E..ő-höz

Pajtás!... Nem pajtás: barátom vagy!
Ó, a barát ma ritkaság.
Te ritkaság ritkasága:
Ti tiszta, önzetlen barát!

Az élet tenger... és habok mi.
S a vihar, jaj de messze hányt!
Igy kell, egymástól messze, járnunk
Az életet, az óceánt...

Bizony barátom, kín az élet!
- Tapasztalásból mondhatom -
Sokat szenvedtem én már, bár csak
Tizenhét év van vállamon...

Az élet: egy tövises rózsa,
És nékem: rózsátlan tövis...
Sokak szivét sebezte már meg,
Megsebzé az enyémet is...

Mint a szarvasnak új agancsot
Nevel minden év a fején:
A homlokomra ráncot vésett
Egy-egy keserves élemény...

Ne gondold, hogy szerelmi bú bánt!
Szerelmes nem voltam soha...
(Úgy-e ritkaság ilyen korban?)
De a sorsom, hejh mostoha!

Nem hittem volna én a sorstól,
Hogy ily csúnyán bánjék velem,
Hogy ilyen hamar megmérgezze
Ártatlan, ifjú életem!...

Megannyi fényes gyermekálmom:
Rongyos valóra vetkőzött...
S lekopott a lelkem zománca
A sivár emberek között...

Ami reményem volt, letört mind,
Mint a dércsipte rózsaszál...
Mint mezei bimbó, mit a pór
A fűvel együtt lekaszál...

Én istenem, mi lesz belőlem,
Amig a sirhoz érek el!...
Tavasz van és virágok hullnak:
Virág nélkül van e kebel!...

De óh, hová kalandozék el!...
Ma már nem irok levelet!...
Bocsáss meg, ha a levél helyett
Egy fájdalmas húrt pengetek!

...Mert ó, barátom: kin az élet!
Tapasztalásból mondhatom!
Sokat szenvedtem én már, bár csak
Tizenhét év van vállamon!...

