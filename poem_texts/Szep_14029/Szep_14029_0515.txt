Couplet

Én nem vagyok
Ravasz,
Elárulom
Hogy jön a szép
Tavasz.

Úgy jön mint egy
Bakfis,
Hallom hangját,
S lélegzetét,
Azt is.

Friss ibolyát
Dobál,
Kinek kell még
Művirággal
A bál?

Ki vinné még
Kérdem
A korcsolyát,
Mely zörög a
Térden?

Ki sajnálja
Itten
A kandallót,
Mikor fűt az
Égen a jó
Isten?

Egy kis páthoszt
Bérlek:
Ó emberek
Örüljetek
Kérlek.

Mikor a dél
Ragyog,
Eredjetek,
Sétáljatok
Nagyot.

Végy virágot
S tűzzed
Gomblyukadba,
Hidd el, nem rossz
Üzlet.

S menj hajadon
Fővel
A ligetben
S kezdj ki egy szép
Nővel.

Ne légy, kérlek
Ravasz:
Köszönj neki,
S mondd, hogy itt a
Tavasz.

