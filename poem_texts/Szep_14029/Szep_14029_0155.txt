Élő szó

Úgy mint az elejtett falat kenyeret
Felveszitek a földről, tiszteletből,
Úgy vegyétek fel a szívet a földről,
A szívet, embernek a szívét

Úgy mint a csillagot megnézitek
Meg a szentjánosbogarat meg a smaragd követ
Úgy nézzétek meg, olyan kiváncsi fejjel
A szemet, embernek a szemét

Nem igaz? olvassátok a halottak nevét
A koszorú szallagján mikor a gyászkocsi ballag
Olvassátok el a meleg szegények homlokát
A meleg szegények homlokát

Ugye hogy könnyen adsz tüzet az utcán
Ugye meg se gondolod, ugye rögtön el is felejted
Ilyen könnyen adhatsz másnak is az életedből
Ilyen könnyű a boldogság.

