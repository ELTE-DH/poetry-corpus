A Váci utcán

A levegőben drága illat,
Fényben fürödnek a falak,
Gondosan ápolt finom népség
Az ivlámpák alatt.

A kirakatban gyémánt csillog,
És szép asszonyok szeme künn,
Selyem suhog halk vízesésként -
Zsoltárod zengi, bűn.

Ó, itt ünnepet ül az élet,
Itt minden kacag és ragyog
S én gyáván, félszegen bolyongok,
Én itt idegen vagyok.

Pillantásom düh, kín, irigység,
Lelkemben lázadás dobog...
Az otthonom ti vagytok, koldus,
Szennyes sikátorok.

Hol átokból, bánatból, bűnből
Sápadt köd ül a melleken,
A külváros felé száll lelkem
Rajongva, szerelmesen.

Ahol fásultan sír az élet,
Hol bús árnyak lézengenek.
A külvárosé szent, nagy álmom,
Mely szívemben remeg.

Álmodva, büszkén szoktam járni
Sikátorok sötét sorát,
Megrészegülök, ha beszívom
Füstjét, bűzét, porát.

Lelkembe ölelem ujjongón
A piszkos, rút barakkokat
S fenyegető tűz gyúl szememben,
Ha leszállt az alkonyat.

Egyszer megindul a sikátor,
Egy rongyos, rémes hadsereg!
Koldusok, tolvajok, csavargók...
És én köztük leszek!

Jövünk, rohanunk a jövőbe,
Az lesz az élet harca majd:
Az árny a fényt megostromolja,
A sóhaj a kacajt.

Elsáppad az arany, a gyémánt,
A palota inog, remeg,
Ha jövök ujjongva, dalolva
S utánam a tömeg.

Ó, hogy fog majd sikoltva futni,
Ez a víg, kacagó csoport...
Az életet mi meghódítjuk,
S megüljük a büszke tort.

Elmossa vérünk majd a multat
S kigyúl a szent győzelmi fény:
Vörös fáklyával a vak éjbe
Én hajnalt festek. Én!...

