Nem kapok naptárt

Mindjárt itt lesz újesztendő,
Újesztendő mindjárt itt lesz,
És ilyenkor mit tesz Isten,
És ilyenkor isten mit tesz.

Aki jó volt egész évben,
Aki izzadt, aki fáradt,
Az kap most újesztendőre,
Kap, tényleg kap egy naptárat.

Kap a laptól, hol fizetett
Elő egy éven keresztül,
Kap a klubtól, kap a banktól
És kap a Fehér Kereszttül.

Benne lesz a Zeppelin gróf,
Akit a szél vígan lóbáz,
Benne az év halottai,
Benne az Uralkodóház.

Benne lesz az új házelnök,
Benne lesz a kis Messenger,
A leghosszabb ház New-Yorkban
És a legkövérebb ember.

Alfonz király Budapesten,
Siófoki szépségverseny
És Szabolcska Mihál verse,
Nem pediglen az én versem.

Kossuth Ferenc és Szterényi
Egymás oldalán feltünnek,
És a bélyegilletékek
S minden izrajlita ünnep.

Most magamhoz kell itt szólnom,
Úgy hat én reám a naptár:
Jó poéta nem kapsz naptárt,
Jó poéta sose kaptál.

Jó költő, nincs bankbetéted,
És nincsen fehér kereszted,
Senki, senki naptárt, naptárt,
Útnak, útnak nem eresztett.

Nem vagy, nem vagy elő, elő-
Fizetője semmi lapnak -
A te törzsed amaz Ázrák,
Akik naptárt sose kapnak.

