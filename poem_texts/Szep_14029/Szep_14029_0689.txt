Esik a hó

- Pesti románc -

Esik a hó, esik a hó,
Egész éjjel, egész napon:
Jellineknek fáj a szíve,
Hogyha kinéz az ablakon.

Esik a hó, esik a hó,
Nem járnak a villamosok
És az utcán - mily szent csoda -
Csupa fehér angyal mozog.

Esik a hó, esik a hó,
Esik búsan, mint egy részvény,
Esik, szakad, szakadatlan
Budapestnek minden részén.

Esik a hó, esik a hó,
Nem tudom én, mi lesz vélünk,
Mert ha senki nem segít itt,
E nagy hóban meg nem élünk.

És nem tesz róla senki, kérem,
Esik a hó, esik a hó
S a kis pelyhek azt zizegik:
Most esni szép, most esni jó.

Essünk, essünk szorgalmasan,
Most az utcán marad a hó,
Eltemetjük Budapestet -
Mert nincs itthon a köztisztasági igazgató!...

