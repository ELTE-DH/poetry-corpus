Asta Nielsen

Oh Asta, te gyönyörű fantom,
Hallgasd meg lantom
Nyögdécselő dalát.
Nahát
Azt a
Kutyafáját Asta!
Szeretlek, imádlak,
Mióta a moziba látlak.
Téged nézlek minden este,
Rabod lettem szép menyecske,
Te csábos arcú,
Karcsú,
Vonagló alakú,
Tiszta nyakú,
Gyilkos szemű
Nőnemű
Álom.
Minden este csodálom
Tüzes véredet,
Perzselő szenvedélyedet,
Kalandos éjedet,
Véres negélyedet.
Eltáncolsz hangtalan előttem
Esténkint a lepedőn,
Mint vad álmaim, melyeket epedőn
Ifjú ábrándjaimba szőttem.
Egyszer fekete lovarnő vagy,
S ostoroddal szíven suhintasz,
Vagy
Kóbor cigányleány gyanánt
Eszed a férfit, mint a banánt.
De ez nem ér tán annyit, mint az,
Mikor a castagnettet rázod
És cicisbeódat leigázod.
Hát mikor mint úrhölgy, éjjel
Egy előkelő
Kastély ablakából mászol elő
S megszököl a sofférrel.
A képzelet vágyón elém von
Óh démon, démon, démon,
Melynek szerelmét rég lelkemben hordom,
S amellyel sose volt dolgom,
Óh rohanó autó,
Óh rejtekajtó,
Óh álarcok,
Oh szeparéban dúló harcok,
Óh fekete valcerek,
Mérgek, tőrök, revolverek
Óh mért nem vagyok Zigomár,
Óh mért nem vagyok mormon,
Kalandom nem lesz sose már,
Megnyúlik búsan az orrom,
S csak ennyit tudok motyogva mondani:
Nordisk Film Company.

