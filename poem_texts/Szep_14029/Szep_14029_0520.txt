Szombat van

1.

Nikita, te konok,
Szkutarit bevetted keddre,
Ezért babért fonok
A fejedre.
Én a babért odaadom neked,
Te osztán viselheted,
Vagy átnyújthatod a hatalmaknak,
Ha pénzbeli kárpótlást adnak.

2.

Jön a május első,
Örül az én belső
Részem ennek,
Mert a csúnya házakból a népek
Kilépnek
És a szép ligetbe mennek,

Jaj, nem azért mennek, mintha
Oly fontos lenne a zene,
Kék ég, zöld lomb, madár, hinta, -
Hanem fizetni kellene
A háziúrnak,
S nem tudnak megfelelni ennek,
Ezért osztán a házból kimennek,
És a ligetbe indulnak.

3.

Ki mondja meg,
Mi az nekem,
Hogy az orosz
Cár elmegy-e
A berlini esküvőre,
Vagy nem megy el?
Tudják-e, hogy
Mi ez nekem? -
Nekem ez mindegy.

