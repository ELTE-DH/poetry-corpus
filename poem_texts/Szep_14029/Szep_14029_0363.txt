Mariska

Napok óta, hetek óta
Izgatott ember vagyok,
Megkívántam, megszerettem
A legeslegszebb rabot.
Kedd volt éppen, azaz szerda,
Hogy belémbujt a Haverda
Mariska.

Tolnai Világlapjában
Arckép van egy regiment,
A Haverda Máriáé
A szívemnek nekiment.
És az Altes Politisches
Cimképén is szédit a fess
Mariska.

Férjes asszony, elvált asszony,
Özvegy asszony, se leány,
Egy sincs ilyen nagy hatással
A világon énreám.
Hogy bűnös lettél, legottan
Én is beléd haverodtam
Mariska!

Rabja lettél a fogháznak,
Rabod lettem én neked.
Eszem azt a, iszom azt a
Tulmolett szép termeted,
Jaj csak láthatnálak eccer,
Ez a vágyam izgat, heccel
Mariska!

Ámon, Bémon, Cémon, Démon,
Mér nem engem üldözöl,
Aladárod vágyom lenni,
Akit minden lap közöl,
Avagy mér nem vagyok Vojtha,
Ki a csókot belédfojtja
Mariska!

Elkövetnék mindent érted,
Ami jó és ami rossz,
Hej egy szép hiu ábrándom
Éjjel-nappal szekiroz:
Le nem lőhetem már érted
Azt az édes jó szülédet
Mariska!

