Koronás hús

Ó koronás hús, koronás hús,
Te szörnyű, rejtelmes titok,
Melyet a nagylelkű mészáros
A szegény népnek mérni fog.

Ó koronás hús, koronás hús,
Én nem tudom, bagó-e, koksz,
Vagy lámpabél, műtrágya, strupni -
Amit te tartalmazni fogsz.

Ó koronás hús, koronás hús,
Melyet a mészáros kimér,
Ha száz fillérért adnak téged,
Mi lesz benned, az istenér!

Ó koronás hús, koronás hús,
Habár olcsó hús kellene -
A nép nem fog megenni téged,
Hanem egyen meg a fene!

