Tekintetes Szerkesztőség!

Bemutatom magamat a
Tek. Szerkesztő úrnak:
Sz. E. vagyok, kit a rímek
Néha lággyá gyúrnak.
S ha így ellágyultan ülök
S a kezemben toll van:
Rigmusaim csengő vége
Azt se tudom hol van.
Unalomból, passzióból,
S mert pennám sem léha,
Az izémen üldögélve
Költögetek néha.
Sok rossz verset írtam eddig,
De bocsánat érte:
Ezt az ide mellékeltet
Már sok asszony kérte.
Így hát megkisérlem ezzel;
Ím, az első próba,
Fölajánlom: tegyék be a
Magyar Figaroba.
A penge, ha nagyon talál
Az erkölcsre hatni,
Akkor kérem csak a nyelét
Tessék közreadni...

