Apácák éneke

Ragyogó nyári délután
A kórház hallgatag kertjében
Apácák ülnek egy padon négyen,
Ragyogó nyári délután.

Nyár van s a kertben ülnek ők,
Piros virágok mosolyognak,
Nyár van és halk énekbe fognak, -
Egy zsoltárt énekelnek ők.

A négy apáca énekel...
Arany napsugár szökik rájuk,
Fényben inog a kornetájuk -
A négy apáca énekel.

A zsoltár, mely bús, jámbor, német:
Most lángot kap, illatot, lelket -
Így még sohasem énekeltek
Zsoltárt, mely bús, unalmas, német.

A négy apáca fiatal;
Laposra fűzött kebelük zihál
S a zsoltár forró, vad taktusokba száll...
A négy apáca fiatal.

Mintha szerelmes nóta zengne:
Vágy, ifjúság... mámoros csókok álma
Belopózik az ájtatos zsoltárba -
Mintha szerelmes nóta zengne.

A furcsa ének elakad
És hull a négy apáca könnye,
Több, mint az olvasónak gyöngye -
S a furcsa zsoltár elakad...

