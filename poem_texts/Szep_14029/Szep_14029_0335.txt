A trombita

Rohamra mennek a magyar bakák, trara rara,
Fújja a trombitás a trombitát, trara, rara,
Előre megy sok szép magyar gyerek,
trara, rara,
Szembe meg jönnek bombák, srapnelek,
trara, rara,
Trara ra ra.

Hull mint a zápor az orosz golyó, trara
Egyszer csak nem zúg a trombitaszó
Pedig a trombitás fújja nagyon ra ta ta ra
Mi leli ezt a trombitát vajon ra ha ta ha
Ta a ha ha.

Lekapja, nézi, megütögeti
Csak nem szól, ugyan mi baja neki tha a
De fújja, nyögve fújja s kesereg:
Nem szól a trombitám, jaj gyerekek, a ha.

Csak fújja, csak hörög, csak támolyog
Csak nem szól, nem szól, de csuda dolog,
A drága kedves sárga trombita,
Már messzi jár a sok bátor baka.

A trombitás lerogyik és tovább
Fúná szegény sírva a trombitát, ta ha
Száján vér jön, lehelli már csupán:
Mi lelte, mi lelte a trombitám.

(Trombitakísérettel énekelték, a trombita mindig gyengébben, szaggatottabban szólott, míg szólott. Mikor elhallgatott, az ének megtartotta a trombitaszó szüneteit. Sz. E.)

