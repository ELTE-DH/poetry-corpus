Egy kis félcipő

A főváros múzeumában el fogják helyezni Eissler Fannynak, az ötvenes évek híres táncosnőjének egy félcipőjét.

A főváros múzeumában
Sok szürke régiség között
Ott lesz egy aszott félcipőcske,
Amelyben hajdan, szép időkbe
Egy híres láb öltözött.

Okiratok, vén buzogányok,
Rossz képek óh lenézik ott:
Shoking! - mondják undorral telve -
Ily előkelő, finom helyre
Egy rossz félcipő hogy jutott?

Ím, karriért csinált e rossz bőr,
Múzeumban tanyázik ő,
S azon tünődik ott magába:
Melyik szeméten rothadt el párja,
A másik kicsi félcipő...

