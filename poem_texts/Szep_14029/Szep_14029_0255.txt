Éjszaka [2]

Hajolj reám, borulj reám
Én párom, bűnös szép leány.
Nézz a szemembe szeliden,
Érezzen egy szivet szivem:
Borulj reám.

Árvák vagyunk, árvák vagyunk...
Vadul ölelhet a karunk,
Lehet láng a lehelletünk, -
Nincs tavaszunk, nem szeretünk,
Csak hervadunk.

Hajolj reám, borulj reám
Szegény párom, bűnös leány:
Behunyom némán a szemem,
Engedj pihenni csendesen
A kebleden.

Hadd álmodom, van valaki:
Ringatnak gyöngéd szavai,
A szíve ver szívem felett,
Öleli lelke lelkemet,
Szeret, szeret.

Most meglopom az életet:
Szívemben szűz mámor remeg
És muzsikálva átnyilal
Egy hófehér szerelmi dal,
Szerelmi dal.

Hajolj reám, borulj reám,
Szegény párom, bűnös leány,
Maradjunk szótlan, nesztelen -
Egy percig hadd játsszék velem
A szerelem...

