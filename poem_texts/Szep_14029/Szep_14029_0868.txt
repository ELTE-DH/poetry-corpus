„Kossuth Lajos, gyere haza”

- Az ötvenes évek kesergője -

Zöld erdőben, zöld bokorba
Fészket rakott a pacsirta.
Fészket rakott, ott zokogja:
- A bokor is bólongatja -
„Kossuth Lajos gyere haza!”

Leesett a hó az ágra,
Nem dalol rajt' a madárka!...
Szegény, árva ez a haza:
Nincsen, aki vigasztalja -
„Kossuth Lajos gyere haza!”

Erdőszélen sir a vihar...
Hajh, utánad sír a magyar!
Nem hallod, hogy sír a szava?
Nem érted, mi a panasza?!
„Kossuth Lajos gyere haza!”

Most is olyan szép a róna:
Arany kalász ringatója...
...De nem hallik rajta dana:
Mit ér kalász, ha nincs haza?!...
„Kossuth Lajos gyere haza!”

Hej, azóta!... Hej azóta
Nem szól már a régi nóta!
A cigány is búsan húzza...
Búsan húzza, mert azt húzza:
„Kossuth Lajos gyere haza!”

...Melegebben süt majd a nap...
A virág is szebben fakad!...
A szép rónán szól a dana!...
S szabad lesz a szegény haza:
„Kossuth Lajos gyere haza!”

