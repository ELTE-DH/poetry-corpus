Bál

Minden este bál
Van a Royal
Nagytermében a szezonban.
Innen-onnan
Előkelő
Hintók s fiakkerek rohannak elő
S ezekből kiszállnak
Lenge árnyak,
Tünemények,
Tündéri lények,
Selyem felhők,
Illatosak, fehérek -
Bocsánatot kérek,
Az ifjú delnők.
Nézem és bódít
Ahogy nyitódik és csukódik
A kocsiajtó
És én, a sajtó
Szerény munkása,
Igénytelen alak,
A kocsik közt nevetséges módon.
Előre-hátra kínlódom,
Hogy el ne gázoljanak.
Ott lézengvén imigyen
Bámulom irigyen
Az érkező fiatal urakat,
Szívemből szakadt
Sóhajjal gondolom: Ezek
Az úgynevezett
Táncosok. Ó de szépek.
S nem bánom, ha a lábomra lépnek.
Hátha jól esik
Nekik?
Mind fürge, karcsú
Mind gondtalan arcú,
Mindnek az álla
Ki van borotválva,
Mint a pünkösdi rózsa.
A kocsisnak odasózza
A taksát,
S boldogság, ifjú vakság,
Repülnek fel a lépcsőn, mint a fecskék,
S jönnek a tisztecskék.
Feketében és aranyba.
Sarkantyú piciny harangja,
Vissza varázsolod, vissza
Szívemet, mely képzelt bálok
Tündér emlékeit issza.
Én is, ó Szentpétervárott
Hóval fedett palotában
Arra, szemben a Volgával,
Lejtettem, csusszantam, jártam
Tatjánával és Olgával.
Milyen szép volt, de mit ér ez,
Költemény és regények?
Hiszen nem táncoltam tényleg,
Lelkem méla vágyat érez.
S menni szeretnék a bálba,
Igaziba, a Royalba.
Nézek, néma érdeklődő,
Csak a ruhatárig látok,
Mit játszanak a cigányok?
Nem hallatszik, csak a bőgő.

