Kémek

A lapok
Mindennap kiírják azt a titkot,
Hogy itt-ott
Elfogtak egy-egy gyanús alakot,
Akiben kémet
Sejtenek. Az én egyszerű elmémet
Izgatja kimondhatatlanul
Egy ilyen kém,
Aki minálunk hadi titkokat tanul.
Hiába, ez régi gyengém,
A fantasztikus dolgok
Mindig vonzottak engemet.
Ó istenem, milyen lehet
Egy ilyen kém. De boldog
Volnék, ha szemtől szembe
Állhatnék egyszer egy ilyen kémmel,
Kinek szúrós a szeme, nemde,
Mert a tekintetével kémlel,
A füle pedig hegyes,
Mert mindig hegyezi,
S minden hangot megjegyez.
Az orra lyuka tág,
Mint egy akol,
Mert folyton szimatol.
Titkos zsebei is vannak
Alkalmasint
Melyekből rejtélyes írással
Teli sok jegyzet kikacsint.
Cipőjében is dossier van talán
És egyáltalán
Egész valója mily rejtélyes lehet.
És jelentést tehet
A szerb királynak vagy a muszka cárnak,
Kik levelére izgatottan várnak.
Csak azt tudnám,
Micsoda titkokat oroz
Egy szerb vagy orosz
Veszedelmes kém
Akit el-elfognak
Szabadkán meg Derecskén.
Mit ír haza a muszka cárnak
A kém, ez a naiv gyermek,
Megírja-e pontosan,
Hogy az idén mennyi hagyma termett?

