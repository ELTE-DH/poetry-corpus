Én így szerettem volna élni

Én úgy szerettem volna élni,
Minden halandóval beszélni.

Mindenkinek nevét kérdezni,
Mindenkinek szívét érezni.

A járdán osztani virágot,
Tegezni az egész világot.

Megsímogatni ami állat,
Érinteni minden fűszálat.

Imádni végtelen sereggel,
A Napot, ha fellángol reggel

És énekszóval összejönni,
Az esti csillagnak köszönni

S testvéri csókkal hazatérni,
Én így szerettem volna élni.

