El, Nagyváradra!

Én lakatra véltem tenni ajkatok,
S nem lehet kifogni soha rajtatok:
'sz most, csak most beszéltek!...
S Pestet s a vidéket
Lázítjátok... hej, most lőttem nagy bakot!

Súlyos ez a helyzet tényleg, igazán:
Forradalmi szél zúg végig a hazán...
Ez a kisded játék
Oly könnyűnek látszék...
Nem hittem, hogy ilyen nagy bajt hozna rám...

... „Nagyváradi dombon...” - régi nóta már:
Várad népe engem szívrepesve vár.
Nagyváradi dombon
Oszlik szét a gondom:
Nagyvárad nyomában béke üdve jár...

Nagyvárad majd nékem hej, igazat ád:
Én mentem meg, nem más, a szegény hazát!
Ugra, Geszt, s a többi
Bizalmát kiönti...
És Polónyit sújtja ott a honfivád.

S Nagyváradról lábam a vidékre lép:
Fölvilágosítlak, istenadta nép.
Nagyszerű személyem
Hat reád, remélem...
Szólok hozzád: tőlem ez fölötte szép!...

Miről meg nem győztem Széllt és Apponyit,
Mit kárhoztat, aki törvényhez konyít:
Majd a nép megérti,
Asszony, gyermek, férfi:
Klotűr kell a népnek, megmutatom itt!

Majd elmondom, mily szép a revízió;
Hogy veszélyes volna: agyrém, vízió!...
A klotűr oly édes,
S szól a nép szívéhez:
A klotűr, ah jobb, mint minden földi jó!

A klotűr a népnek áldás és haszon:
Fogható ekébe, hogyha nincs barom.
Az ital, az étel;
Az: ha útlevél kell...
S műtrágyának szintén alkalmas nagyon...

A klotűr - hisz az csak szépet, jót akar,
A klotűr az, ami ápol, eltakar...
Ah, hisz olyan jó ez:
Ha revízió lesz,
Nem fáj semmi többé, boldog a magyar!

Népies szavakkal mind ezt mondom le én -
S a föld árva népe sírva hull elém...
Dalt csinál maholnap
A revíziónak...
S én is népszerűvé válok, annyi tény!

... „Nagyváradi dombon...” - régi nóta már:
Nagyvárad most engem szívrepesve vár,
Nagyváradi dombon
Oszlik szét a gondom:
Nagyvárad nyomában béke üdve jár!...

