Háború [1]

Boldogtalan az az anya,
Kinek fia diplomata.
Mert nem tudja mely órába
Fullad bele a tintába,
Míg a jegyzéket firkálja.

Boldogtalan az az anya,
Kinek börzére jár fia,
Mert nem tudja mely órába
Fullad meg az árfolyamba,
Ha papirját olcsón adja.

Boldogtalan az az anya,
Kinek szerkesztő a fia
Mert nem tudja mely órába
Esik el a nagy munkába
Míg a híreket kivágja.

Jaj de boldog az az anya,
Kinek katona a fia,
Mivelhogy az ki van zárva,
Hogy elmenjen háborúba,
Nincs ott annak semmi dolga.

