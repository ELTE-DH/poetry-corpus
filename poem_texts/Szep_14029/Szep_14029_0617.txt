A kis Taral

Maholnap rend lesz már e honban,
Maholnap összeül a Ház,
S e rég várt fordulatra nyomban
Lóversenytérre hajt a láz,
Ahol dúló küzdelmeknek zúgnak,
Mely tág helye a honfibúnak,
Hol egy részt veszt, a másik csal
S hol megjelent a kis Taral.

Nem Fred Taral... Ő „nagy” e nemben,
De Johnie, Fred Taral fia,
Ki megmutatta küzdelemben,
Hogy méltó rája Anglia,
Hogy bár csak fia Fred Taralnak,
De mestere finisnek, startnak,
Hadd zengjen róla hát a dal...
Apádra ütsz Johnie Taral.

A „nagy” Taral egy méter ötven,
A kis Taral egy méter husz,
Amikor a nyeregbe röppen.
Erős és fürge, mint hiuz.
Az apjával fog konkurrálni,
Mi pedig egy nagy drukkban állni,
Az elsőségért ah, ki csal?
A nagy Taral, vagy kis Taral?

Az Egyediek problémája,
A Péchy-Üchtritz cégfelek.
Schossberger-Herzog komplikálva
S kissé zavartan megremeg:
Mily szemmel kell az ügyet nézni,
Sőt nehéz is lesz elintézni,
Kié a végső diadal?
Oh nagy Taral, oh kis Taral.

Az apa enged-e fiának,
Átnyújt neki győzelmeket.
Avagy pedig virulni látnak
Szép fiú szeretet?
A két Taral együtt helyezve,
Első apa, vagy fiú lesz-e?
S bukméker ajkán zeng a dal:
- Nekünk születtél kis Taral!

