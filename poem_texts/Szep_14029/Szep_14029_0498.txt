Én meg a törökök

Isten tudja mért,
De a háború első napja óta
Kimondhatatlanul aggódom
A törökökért.

Pedig ha minden
Körülményt számbaveszek,
Rájövök, hogy nekem a török
Se gallérom, se ingem.

Nekem a török polgárok
Épp oly közönyösek lehetnek
Mint a szerbek vagy a görögök.
Vagy a bolgárok.

Sőt ha visszagondolok
Az elmúlt évszázadokra,
Eszembe jut néhány
Felháborító dolog.

Várna, Rigómező, Mohács...
Ó ez a betyár török
Ütötte-verte nemzetemet,
Mint a vasat a kovács.

Tulajdonképpen örökre
Engesztelhetetlenül
Haragudnom kellene
A törökre.

No de hát ilyen a jellemem,
Nem tudok haragudni rájuk,
Sőt direkt imádom azokat,
Akik vétettek ellenem.

Szóval
A háború kitörése óta
Szimpátiám együtt lobog
A félholdas zászlóval.

Képzelhetik,
Hogy el vagyok keseredve,
Mióta a bolgárok a törököt
Legyőzögetik.

Egy szörnyű végzet
Jut eszembe. A törökök azért
Vesztenek, mert én
Velük érzek.

Mindig rossz gibic voltam,
Mindig vesztettek a barátaim,
Ha a játéknál mögéjük ültem
S nekik drukkoltam.

