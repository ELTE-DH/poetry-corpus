Dal a tavaszról

Megérkeztek hát már a fecskék,
Megérkeztek hát már a gólyák,
Ah, most már hangosak az esték
S a tavasz édes, szép valóság.

És mint egy alvó szőke gyermek,
A város ébred bájjal, lustán,
Most nyílnak majd ki a szerelmek,
Az aszfalton és künn a pusztán.

A juhászbojtár künn a réten,
A nyáj után megy a haraszton,
Oly szomorúan, olyan szépen,
Mint én utánad, szőke asszony.

Aki lelkemnek lelke lettél
Főképp pedig mióta rajtad
Lila kalap van, s lila fátyol
Alól tüzel reám az ajkad.

Főleg ha rövid angol szoknya
Van rajtad s keskeny lakkcipellő,
Főképp ekkor becsüllek sokra
Szép vagy ilyenkor, mint a sellő.

Ó legyen áldott az a mester,
Aki e szoknyát feltalálta,
Lakjék Párisban, avagy Pesten,
Kerülje el a csőd s a nátha.

A nátha, mely most minden orrba
Épít magának enyhe fészket,
(Mint kis madárka a bokorba)
És folyton tüsszögésre késztet.

De a tavasz poézisének,
Becses kelléke ez a kórság,
Épp úgy, mint ez a léha ének,
Vagy mint adósnak az adósság.

Mint télen könnyű nyári öltöny,
És vastag téli bunda nyáron,
Az igazi alanyi költőn,
S sziklás vidéken hősi várrom.

A kikeletnek ily kelléke
A fentemlített bősz betegség,
Hanem ön, százszorszépek szépe
Nehogy ezért kétségbeessék.

Az enyhe szőke napsugárba
Bolyongjon aztán is vidáman;
Hadd kulloghassak én utána
Míg egyszer elkopik a lábam.

Ilyenek mind a költők, - lássa,
Főképpen pedig ha szeretnek;
S miként a fecske és a nátha:
Kellékei a kikeletnek.

