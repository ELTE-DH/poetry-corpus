Mindenható Goluchowski

- A külügyi expozé. -

A külügyi expozéját
Goluchowski előadta
És a finom delegátus
Érdeklődve meghallgatta.
S a külügyi expozéról
Mind a lapban közlemény van -
Szenzációs dolgok vannak
A külügyi expozéban.

Itt az írás, forgassátok
Budapesten s a vidéken,
Ily izgalmas, ily szédítő
Olvasmánytok nem volt régen,
Benne van az expozéban
Ami jó és drága, sorra
Ezer áldás szálljon érte
Goluchowski Agenorra.

A külügyi expozéból
Értesülünk elszörnyedve,
Hogy a kis japán majommal
Harcban állt a muszka medve.
Szerb-bolgár vámunióról
Is említést tesz az írás,
S benne van a szép Marokkó
És bizonyos Algezirász...

Több újság is van a pontos
Expozéban bizonyára:
Hogy a jónevű Kolumbusz
Hogy bukkant Amerikára..
Volt egy nagy hős, Napoleon
És elvitték egy szigetre...
És az isten a világot
Hat nap alatt készítette...

Ne fizessünk elő többé
Polgártársak, semmi lapra:
Ha egy és más előfordul,
Goluchowski úr tudatja.
S ha a mennybolt leszakad tán
És hogyha a világ szétdűl
Megtudjuk majd - pár év múlva
A külügyi expozébül!

