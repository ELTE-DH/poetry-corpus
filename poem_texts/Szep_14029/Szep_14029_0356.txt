Az omnibusz tetején

Az omnibusz ment a ligetbe
Egy szép vasárnap-délután:
A napsugár ragyogva táncolt
A paloták ablaksorán.
Körülöttünk hintók robogtak
S mi ott fönn ültünk (ő meg én)
Az áprilisi napsütésben
Az omnibusznak tetején.

Ő a hintókat nézegette:
„Ládd, ott az élet, ott a fény!”
És eltünődött és sohajtott...
De átöleltem lágyan én:
- Hintón járnak, ruhájuk drága,
De a szivük fakó, szegény...
Édes, hidd meg, hogy szebb itt, jobb itt
Az omnibusznak tetején.

A léha flirt az ő szerelmük,
Szavuk rideg, csókjuk hideg -
Előkelő örömeiknél
A szenvedésünk édesebb!
Frivol regény az ő világuk,
Miénk - egy édes költemény,
Fürdünk a vágyban, napsugárban
Az omnibusznak tetején.

Hintón járnak, - s az arcukon sír
A spleen: halálos unalom;
Ha nem tudnak örülni néki,
Mit ér a pompa, fény, vagyon?
Hintón járnak - s sajnálom őket,
Isten bizony sajnálom én,
- Mikor így a szemedbe nézek -
Az omnibusznak tetején...

