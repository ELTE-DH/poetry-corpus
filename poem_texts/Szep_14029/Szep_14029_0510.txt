Orosz románc

Nagyhercegek Szentpétervárott
Oly boldogok télen és nyárott,
Ők, atyjafiai a cárnak,
Aranyba és bársonyba járnak,
Egész nap egyebet se tesznek
Nagy csuporból kaviárt esznek,
A pezsgőt meg vederből isszák,
S ha jő az este, a kulisszák
Mese világa vár reájok
Fehér virágok, könnyű jányok,
Ballerinák, tündéri tüllbe
Várnak ott az ablakba ülve
Az operában, rájok várnak,
Kik atyafiai a cárnak.
Címeres trojkán jönnek sorba
Virág van nálok nagy csokorba,
S gyémánt van nálok bársony tokba
S három ló a trojkába fogva,
A három lovon drága szerszám,
S szólnak: „Virág, gyémánt, címer, szán,
Ló, nagyherceg, mind a tiétek!”
S a jányok, a fehérek, szépek
Tanult hajlással komplimentet
Csinálnak s máris csókot kentek
Nagyhercegek kis bajuszára.
A nagyherceg tovább nem állja,
Viszi utazni és elérve
Párisba, megesküszik véle,
A könnyű kis ballerinával.
Az én lelkem pedig elszárnyal
Messzi-messzi Szentpétervárra,
Hol otthon sóhajt a sok árva
Orosz hercegnő. Ó szegények
A csalfa nagyherceglegények
Nem udvarolnak nektek. Drága
Orosz hercegnő, tél virága,
Te finom, te halvány, te bágyadt,
Kiben úgy suhannak a vágyak,
Mint a szellő a parkban este:
Ó én vállalom örömest e
Szerepet, én megvigasztallak,
Hercegnőm, hát sírást ne halljak.
Orosz hercegnő, jöszte, jöszte,
Látod én nem vagyok oly büszke,
Bár csak hercegnő vagy, szeretlek,
Még nőül is veszlek esetleg.

