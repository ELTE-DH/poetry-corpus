Hohenlohe Budapesten

- Czuczor Gergely után -

Jaj, be szép ez a Pest, egye meg a fene,
Sokkal nagyobb és szebb, mintsem kellene.
Befiakkereztem utat-utfelet,
De szemem nyugodni nem talált helyet.
Ablak ablakon van három-négy soron...
A sok utca tömve... sok arany-torony...
Nem mindegyik polgár van ronggyal tele,
Sőt elvétve látszik a jólét jele.
Mondhatom, hogy Bécstől nagy könnyelműség:
Végleg a magyar nincs tönkre téve még!...
Így kell operálni Hatvanhéttel és
Mire való - kérdem - a kiegyezés?!
Ám csudálni méltó mindenekfölött
Akad hatvanhetes a magyar között.
Ahogy mendegéltem Pesten és Budán,
Sokan mosolyogtak lépteim után,
Bájjal, szeretettel, kicsinyek, nagyok:
„Hatvanhetes, mauzi, - én is az vagyok!”
Több politikus úr máris körbe vett,
Egyik kérdi tőlem: „Nos, mi a neved?”
Kérdi a másik is: „Mi hír Bécsbe' fönt?”
És a harmadik mond: „Gott erhalte önt!”
Mennyi furcsa szépet kellett hallanom,
Azt elbeszélni oh dehogy tudom.
„Jössz-e újra Pestre? látunk akkor is?”
Kérdezének Isten tudja hányszor is!
Édes Ausztriám te, el se hiheted,
Szeretik még ott lent a Hatvanhetet...
- - - - - - - - - - - - - - - - - - - -
- - - - - - - - - - - - - - - - - - - -
Jaj, be szép az a Pest, egye meg a fene,
Sokkal nagyobb és szebb, mintsem kellene.
Ahogy álldogáltam Szent Györgynek terén,
Nagy sietve jött egy bajszos úr felém.
Fénylett rajta cifra süveg és ruha,
Bár katona-féle, mégse katona.
Darabontok élén láttam ilyet én,
Bajsza jól kikenve, sárgás, mint a kén.
„Tcsau! kasamadiener, alter kriegskamerád.
Rám ösmersz-e, pajtás, úgy, mint én terád?”
Így köszöntött szépen, bókot-bókra mond
Fejérváry Géza, a jó darabont.
Hiva hivott, hogy csak menjek el vele,
Osztrák szeretettel van szíve tele,
Néki a piros szék újra kellene,
És Wekerle Sándort egye a fene.
„Nem mehetek mostan”, - kérdezé: „Miért?”
„Mert még megláthatnák, mondtam, hát azért!”
„Öregem, tehát csak nem jössz el velem?”
Mondá s megszorítá kétszer a kezem,
Ezzel búsan ott hágy Szent Györgynek terén,

No de, megtiltják, mit tehetek én?!
No, de, ha megtiltják, mit tehetek én?!
Mit műveljek akkor, mert szeretjük ám.
Hogyha Budapestre lejövök megint,
És a kedves gazdám régi módra int,
Szépen kérem őtet, hadd legyen szabad,
Felkeresni kedves Fejérvárymat,
Nagy titokban, éjjel, ha senki se lát...
Hisz' ő képviseli Pesten - Ausztriát!...

