A Vezuv

Szerelem, napfény, dal, mese táján
Dús virulásban egyedül, árván,
Idegenül, torzúl, hallgatagon
Áll a legendás őshatalom:
A Vezuv.

Nápoly a völgyben dalol, ölel,
Hódolva, remegve nem néznek a csúcsra.
Irtózatot a szem már sohse lövell:
Nem rémcsoda már, csak érdekes, furcsa
A Vezuv.

Távoli földről ember özönlik,
Kiváncsi, merész turistasereg
S a néma Vezuv ormának ered.
Hágnak a mellén, szívére taposnak
Kószálva nyugodtan, mulatva profánul
S a kráteren látcsöve víg utasoknak
Titkos, szent, szörnyű lelkébe lebámul
A Vezuvnak.

S míg néznek a hegyre, másznak a hegyre,
Titáni álmokat álmodik egyre
Lázasan, gőgösen, hallgatagon
A szörnyű, legendás őshatalom,
A Vezuv.
Lenn a szívében, a mélyben, ahonnan
Nem neszel a nesz sem: forradalom van,
Gyötrelmes, örök, vad forradalom.

A nápolyi völgyben zeng örömének,
A Vezuv alatt óh, gondtalan élnek...
A por az istened, Élet? -
S hatalmas hatalma lázad a mélynek,
Óh izzik a mélyben egy isteni emlék:
- A völgyben örökre feledték? -
Pompeji, Pompeji története reszket
Mélyén a Vezuvnak...
A poron, a sáron, a köznapokon
Uralkodni akar a Tűz szilajon.
Lázítja gyötörve a Vulkánt valami:
Ó rontani, dúlni, hódítani!
Mindent, ami szürke, rajongva leverni,
Tombolni, föllengni, sohse pihenni,
Óh uralkodni, istennek lenni!

Ezer évek halnak a múltba
S mámoros kínban vivódva, zihálva
Lázong a Vezuv szent, szörnyű szíve -
Ezer évek haltak a múltba
És gyűlik a láva és gyűlik a láva...

S boldog, búja, szép tavaszéjjel
Kitör isteni, ördögi fénnyel
A Vezuv.
Látjátok a gyilkos, szörnyű csodát:
A pokol tör a mennybe a kráteren át!
A völgyben a nászdal jajba fullad,
Mámorosan sújt a Tűz le a porra.
Él, él ím a Vulkán
Diadalmasan, ölve, tiporva.
Reszket az élet egy pillanatig,
Míg a tüzek tüze harsogva vakit.
Míg a kráter zúg, zakatol,
Kétségbeesik, megborzad a por,
Óh a Vezuv!

És vége van egyszer a tűzzivatarnak...
S fölmásznak ujra, mulatni akarnak,
Látcsővel a törpe, merész utasok.
Nápoly dalol, a nap leragyog.

Ezer évek halnak a múltba
És tehetetlenül vivódva, zihálva
Lázong a Vezuv szent, szörnyű szive -
Ezer évek halnak a múltba
És hamvad a tűz és elfogy a láva
És valamikor már sohse zuhog...
Elbuknak, alusznak minden Vezuvok.
Ez a végzet, az élet, szent, bolond Vezuvok.
Hatalmatok, tüzetek rege, álom -
S a por lesz az úr a világon!

