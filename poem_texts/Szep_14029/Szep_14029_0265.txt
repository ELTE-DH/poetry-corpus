A kenyér

Édes anyám, éhes vagyok,
Adj kenyeret, mert meghalok.
Édes fiam még várni kell,
A buzát reggel vetjük el.

Édes anyám, éhes vagyok,
Adj kenyeret, mert meghalok.
Adunk fiam, mindjárt adunk
Csak először learatunk.

Édes anyám, éhes vagyok,
Adj kenyérkét, mert meghalok.
Ne félj fiam, lesz kenyerünk
Holnap hajnalban csépelünk.

Édes anyám, éhes vagyok,
Adj kenyeret, mert meghalok.
Egy cseppet várjál lelkem még,
Őrölni a malomba mék.

Édes anyám, éhes vagyok,
Adj kenyeret, mert meghalok.
Ne rijj, ne rijj, te rossz gyerek,
Holnap sütöm a kenyeret.

Édes anyám, éhes vagyok,
Adj kenyérkét, mert meghalok.
Megsütötték a kenyeret,
Akkorra meghalt a gyerek.

