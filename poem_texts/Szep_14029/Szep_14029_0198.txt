Kék szeműek

Mindig szólhatnám
Valamit néktek
Ti kék szeműek
Ti kék szeműek

Azt hogy csudálom
Szemetek kékjét
Azt hogy nem értem
Fel nem foghatom

Sokszor úgy nézem
Ti bábok vagytok
Porcelánból van
Kék szín szemetek

Alig hiszem el
Hogy ti is láttok
Itt színről színre
Mindent a földön

Fáradt vagyok én
Én barna szemtől
Ha bele nézek
Csak elfáradok

A kék szemekbe
Jól esik néznem
Lányé, gyermeké
Vagy öreg úré

Ti kék szeműek
Ti szebbek vagytok
Szerelmesebbek
Ártatlanabbak

Úgy hiszem néktek
Több közötök van
A kék egekhez
A tengerekhez.

