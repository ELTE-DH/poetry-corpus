Szombat [2]

1.

Carnevál, ez a híres talián
Szerdán sötét hajnalba
Kiment egy rozoga konflison
A nyugati pályaudvarra,
Beült egy üres fülkébe,
Podgyászát a hálóba rakta,
Kezével szétmázolta a homályt,
Amely rátapadt a kupéablakra,
A vonat fütyölt, ő visszanézett
És köpött egy vagy két csöppet
És így szólt: No feneegyemeg
Ide se jövök többet.

2.

Kövessük a hasznos elveket,
Teszem azt, tanuljunk nyelveket,
Mert annak
Csupán előnyei vannak,
Ha az ember
Saját nyelvén cseveg az idegennel.
Például
Milyen jó tudni dánul,
Vagy ha tudnék spanyolul...
Óh a szemembe könny tolul.
Vagy ha tudnék svédül...
Fejem a vágytól szédül.
Oh minden nyelvet megtanulni,
Ez volna lelkem forró vágya -
No majd eljárok ezután
A Népoperába.

3.

Ó hát csakugyan, valóban, tényleg
Megadják az autótaxit
Budapest népének?

Ó hogy vártam kínban gondban;
Ha az első megindul, aláfekszem
Meghatottságomban.

Csak hadd gázoljon halálra,
Mert épp eleget éltem,
Ha ezt is megértem.

