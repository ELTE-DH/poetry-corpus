Medaillon

Unalmat érzek a szívem felett,
Ily rossz órán mindig elővonom
Keblembe rejtett kis médaillonom,
Hogy egy percig beszélgessek veled.
Veled te büszke homlok és te kék szem,
Sas orr, kis lágy bajsz, néma, száj,
Echarpe-nyakkendő... ó de fáj,
És mégis jól esik, ha rád emlékszem.

Barátom, csábítóm, egyetlenem,
Első s utolsó ki szívembe volt,
Ki rámtört s tőlem mindent elrabolt,
És elment mint a rabló, szívtelen.
E kis halvány fénykép maradt cserébe
Szívem fölött s a kép alatt.
Hatalmad szívemben maradt,
Most is szolgállak mint urát cselédje.

Barátom bőgtem én nagyon sokat,
Aztán a könnyem lassan elapadt,
S cserélni kezdtem gazdag urakat,
Volt ékszer, toalett, lakás, fogat.
Parfumt lehelltem, pezsgőben fürödtem,
Nizzában a szezon bomolt,
Felejtettem szégyent, nyomort,
Az élet részeg bál volt körülöttem.

Barátom már a szívem megfagyott,
A csókot tűröm érzéketlenül,
De néha megvonaglik itt belül,
Barátom, oly szerencsétlen vagyok.
De jó ilyenkor kinyitni a képed,
A szívem néked köszönöm,
Hiszen a bánat is öröm,
Hogy tönkretettél, megköszönöm néked.

Hol jársz, hogy élsz, boldog vagy-é vajon,
Tán van szép és hűséges hitvesed,
S bölcsőben alvó kis fiad lesed,
S mondjátok sokszor: édes angyalom.
Szép kis fiad lehet, jaj mért nem látom?
Ölelhetném csak egyszer át,
Csókolhatnám meg homlokát,
Valaki jön... au revoir barátom.

