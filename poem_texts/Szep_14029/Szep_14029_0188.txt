Úgy mint a szívbajos szegény

Ahányszor szépséges felhőre nézek
Szúrós szemét repüljön a szemembe
Úgy álljak meg pislogva kínnal
És vérig gyúrjam a szemem,
Csakhogy ne lássam azt a felhőt,
Csakhogy ne fájjon már a szépség,
Szokjam le már a rémült leskelődést
Az Álom ablakán

Egyet találjon ütni még a szívem
Merész szűzecske titkos mosolyától,
Görcs kapja meg lágyúló szívemet
És elvágódjam, ott a flaszteren
Úgy mint a szívbajos szegény
A száját tátsa majd a népség
És émelyedjen és vihogjon
Ha fúvom a habot s öt ujjam dermed
Egy árny Halál előtt

Csak egyszer merje még a hiú bánat
Szalagjait ringatni sóhajommal,
Bolond szélvész rontson nekem
És csapjon a kórház falához,
A gyászosok sírása mosson,
Dobhártyám a jajszó repessze,
Az embergond öntsön ködöt, ne leljem
Az Ifjúság nyomát.

