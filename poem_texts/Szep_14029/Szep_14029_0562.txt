Hetivers [5]

(A pesti kortes dala)

Őseimnek taktikája
Magát régesrég lejárta:
Mások most a viszonyok -
Én pesti kortes vagyok.

Nincsen ennél vígabb állás,
Könnyű csöndes és oly hálás...
Fiakkeren járhatok -
Én pesti kortes vagyok.

Kulacs nincs az oldalomon.
Nincsen subám, se fokosom,
Tűzzel nem kurjongatok, -
Én pesti kortes vagyok.

Nem meggyőzök, nem ordítok,
Működésem sötét titok:
„Megdolgozni” házalok -
Én pesti kortes vagyok.

A miniszter mosolyog rám,
„Drága Weisz úr” - így szól hozzám,
És a bankó felragyog -
Én pesti kortes vagyok.

A bankókat ideadja,
A választó elfogadja;
Nálam is marad, de sok -
Én pesti kortes vagyok.

Hogy a pasas boldog legyen,
Az adóját elengedem:
Voksolásra ez nagy ok -
Én pesti kortes vagyok.

S a jelölt, az nem hálátlan:
Házat veszek mostanában...
Így múlnak el a bajok -
Én pesti kortes vagyok.

És e díszes mivoltomban
Pályámat ha megfutottam:
Báróságot is kapok -
Én pesti kortes vagyok!

