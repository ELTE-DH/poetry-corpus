Ábránd Alagon

Kisasszony napján
Alagra mentem,
Ami pénzem volt
Egy lóra kentem.
A pénzt rátettem
Egy sárga lóra,
Ő lesz az első
Azt hittem róla.
De nem lett első
Nem bizonyisten,
Még második sem,
Még harmadik sem.
Minek cifrázzam,
Az idő drága:
Éppen utolsó
Lett az a sárga.
De el nem dobtam
Vesztő tikettem.
Szemem búzgón az
Égre vetettem.
Úgy szól az írás,
Gondoljad ezt meg:
Az utolsókból
Ott elsők lesznek.
Ha majd meghaltam,
Szépen beváltom
Ezt a tikettet
A másvilágon.

