A pezsgőspohár

Finom pohár, pezsgőspohár,
Szinültig gyöngyöző arannyal,
Ó hogy kívántalak sóvár,
Szegény és halvány ajakammal.
Mert ibolyával jártam én,
A mulatóknak éjjelén,
Én sosem ittam, ó be kár.
Pezsgőspohár, pezsgőspohár!

És elcsavarták a fejem
A szép nóták a pesti éjben,
A nagy kalap, meg a selyem,
Én Istenem, minek meséljem,
Hisz nem is érdekes talán,
Egyszer az ibolyás leány
Leült, elgurult a kosár
Pezsgőspohár, pezsgőspohár!

Pezsgőspohár, oh életem,
Szeparé, hol mindig zenélnek.
Hol derekam öleltetem,
Virág, pezsgő, csók, részeg éjek!
Reggelre gyűrött a selyem,
Reggelre úgy fáj a fejem,
Virágom széttaposva már.
Pezsgőspohár, pezsgőspohár!

A szeparé üres maradt,
Utálat lett a pezsgő íze.
Nézem a pezsgős poharat
S úgy vágyom egy korty tiszta vízre,
Ott áll előttem üresen,
Benne a szívem keresem.
Hányszor sírtalak tele már
Pezsgőspohár, pezsgőspohár!

