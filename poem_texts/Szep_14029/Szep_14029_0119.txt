Kenyeres

Úgy híjják, hallod: kenyeres.
Leány és kenyeret keres.

Saját ollója van neki,
Kivel a jegyeket nyesi.

Nikkel láncon csüng. Hogy ragyog.
Nézem, nézem. Bágyadt vagyok.

Fehér az ő kötője, de
Szoknyája, blúza fekete.

Fehér a szűzek színe és
Fekete szín a temetés.

Mint a német hatalom, oly
Fegyelmezett ő, oly komoly.

Mosolyt el nem fogad. „Kegyed
- Azt mondja - sose hoz jegyet.”

Mert mindig kér kenyérjegyet,
Minden karéjra kér egyet.

Látom sokszor, hogy álldogál
A szeme jár mint két bogár.

Tartja a bal karja alatt
Azt a kenyeres kosarat.

A két szeme hogy megreked
Ha néz mamát meg gyermeket.

Ha a szívem megvolna még,
Zokognék én, jajonganék.

Tovább itt ki nem tartanék,
Olyan mélyen sóhajtanék,

Hogy avval elmúlnék talán
És holt fejem lehajtanám

A hársnak este lombjai
Fájdalmat fognak mondani.

Tudod, mikor bólonganak
Minden fájdalmat mondanak.

Itt egy leány vénülni kezd,
Ők elmondják a holdnak ezt.

A gyász ezüstbe öltözött
Hold ájul árny felhők között.

Fátyolt vesznek a csillagok,
Nem marad csillag ki ragyog.

Sötét a föld, nagyon sötét,
Madár elhagyja énekét.

