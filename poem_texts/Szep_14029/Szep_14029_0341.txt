Hőc hőc katona

Felveszi a kisfiát
Ölébe az apja,
A térdére ülteti,
Úgy lovagoltatja,
Símogatja a haját,
Danol néki halk danát:
Hőc hőc katona
Ketten ülünk egy lóra,
Osztán megyünk Váradra.

Felnő a szép kisfiú,
A kedvesét nézi,
Térdére is ülteti,
Csókolja, becézi,
Súgja-búgja: édesem
Úgy ringatja édesen:
Hőc hőc katona
Ketten ülünk egy lóra,
Osztán megyünk Váradra.

Ifjúból lesz katona,
Ülni kell a lóra,
A csatába menni kell
Szép trombitaszóra.
Vígan vágtat a lova,
Mindegy merre, vagy hova:
Hőc hőc katona
Ketten ülünk egy lóra,
Osztán megyünk Váradra.

Elesik a katona,
Kifolyik a vére,
Felülteti a Halál
Őtet a térdére.
Símogatja a haját,
Danol néki halk danát:
Hőc hőc katona
Ketten ülünk egy lóra,
Osztán megyünk Váradra.

Emlékszel-é katona,
Emlékszel apádra?
Jó volt lenni gyereknek
Ugye szegény árva?
Kisfiú vagy újra ládd,
A Halál a te apád:
Hőc hőc katona
Ketten ülünk egy lóra,
Osztán megyünk Váradra.

