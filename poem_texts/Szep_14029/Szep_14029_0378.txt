Louise Duval

Párisban élt egy primadonna
Nem mondhatnám hogy szent madonna,
Sőt.
De tán ez volt a fő varázsa,
Imádta a vikomtok száza
Őt.
Ám nemcsak a vikomtok, márkik,
Jöhettek őt imádni bárkik,
Ezer frank volt a diva ára
Ki azt letette paplanára
Ölelni már jogában állt
A nagyszerű Louise Duvalt.

Tudóst a holdba hiv a vágya,
És szent zsidót Palesztinába
Hiv,
A franciák dicső honába
Egy hires, drága ágyba vágy a
Sziv.
A körmét sóhajtozva rágta
A Quartier minden diákja
S mont-martrei kis fodrászlegények
Habjába könnyek csepegének,
Potyára senkivel se hál
Az isteni Louise Duval.

Saint-cyri nagy kadettkaszárnya
Rossz asszonyoktól óv a szárnya
Még.
De a saint-cyri hősi házban
Kétszáz kadett szerelmi lázban
Ég.
A nagy Louise-ért oda lettek
Ők is, szegény kétszáz kadettek,
S az arcképét kinyirva szépen
Ott őrzi mind a blúz zsebében,
Holdfénynél nézi s úgy zihál:
Loise, Louise, Louise Duval.

S egy túlságos szép nyári este
Egy bús kadett szavalni kezdte
Ezt:
Fiúk meddig fogunk habozni,
Az én eszem már bomladozni
Kezd.
Kétszáz bajtársam jöszte jöszte,
Öt-öt frankot tegyünk ma össze,
Ebből ezer frank épp kijut,
Kisorsolunk egy szép fiút,
Az lógjon majd Párisba át,
Ölelje meg Louise Duvalt.

A primadonnát másnap este
Egy reszkető kis hős kereste
Fel,
Rézből ragyog tizenhat gombja,
A leckéjét dadogva mondja
El:
Madame... Saint-Cyrből jöttem éppen
Kétszáz szerelmes sziv nevében,
Öt frank... s öt frank... egy élet szebb lesz,
Tessék csak nézni: itt az ezres...
- Mon ami - szól a nagy Duval -
Ha itt a pénz, minek dumál.

Lejárt a csókok éjszakája
Mely csupa láz és csupa drága
Méz,
Kadettünk útrakészen állva
Kezet csókol s a szép Duvalra
Néz:
Merci, madame, köszönöm százszor,
Bárány valék, ön volt a pásztor,
Ön előtt nőt még nem öleltem,
Örökre büszke lesz a lelkem...
- Szemet lesütve szalutál: -
Agyő, agyő Louise Duval.

Az ünnepelt nő meglepetve
Tekint az elpirult gyerekre,
Ó!
A szűzi bájnak ő is híve,
Ugy érzi most, hogy züllött szíve
Jó!:
„Que c' est gentil, mond Dieu... maradjon:
E szép éjhez szenny ne ragadjon,
Emlékem legyen szent és tiszta,
Fiacskám itt a pénze vissza!”
S öt frankot oda adogál
Könnyes szemmel Louise Duval.

