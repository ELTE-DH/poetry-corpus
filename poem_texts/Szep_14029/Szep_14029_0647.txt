A nyaralás

Midőn hatalmasan föllendül
Pesten a hő, a por, a bűz:
Nyaralás, rettentő probléma,
Te júniusban fölmerülsz.

Oh nyaralás, öreg probléma,
Szörnyű vagy minden pestinek.
De legeslegjobban tetőled
Most engem lel ki a hideg.

Ismétlem, a dicső melegben
Engemet a hideg kilel.
Mert hagyományos sablon folytán
A nyaralásról írni kell.

A témában nincs semmi vonzó,
Nincs benne báj és nincs varázs,
Éntőlem, sajnos, távol állasz,
Ó üdvözítő nyaralás!

És mégis írni kell terólad
Verset, formásat, megnyerőt
Szegény poétának, ki izzad
Itt künn a kávéház előtt.

Dalolni kell és szánakozni
Fiskálison, kereskedőn,
Akiknek ablakán az őszig
Lezárul most a görredőny.

Dalolni mérhetetlen gúnnyal
A nyaralásról ezt vagy azt,
Hogy komikus a fürdőélet,
Hogy mit zsarol a sváb paraszt...

És általában ily modorban
Kell hogy csevegjen most a dal -
Hogy élvezze kaján gyönyörrel
A jó közönség, mely - nyaral.

