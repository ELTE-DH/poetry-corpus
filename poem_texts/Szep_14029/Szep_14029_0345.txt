Sokat ne várj a szerelemtől

Sokat ne várj a szerelemtől
Óh ifjúság őrült ne légy,
Szívedbe téved
És otthagy téged
Mint ha cukorra szállt a légy.

Az életed ne add el érte,
Örök szent eskü nagy hiba,
Mert más az élet
Mint a regények
S mint Charles Boyer a moziba.

Mit is jelent a híres Ámor,
Két hétköznap közt kurta bált,
Egy ittas percet,
Hogy elfelejtsed
A vénülést meg a halált.

Egy dalt a rémes lárma közben,
Pár szép szót szomjas ajkadon,
Tangót a bárba,
Csónakot nyárba,
S egy hosszú csókot a padon.

Sétát kettesbe fenn a Bástyán,
Suttyomba firkált levelet,
Telefonálást,
Kapuban állást,
Egy sóhajt... és Isten veled.

Jaj meg ne várd a csúf csalódást,
Hízelgő napfény alkonyát,
Mikor a könyved
Legszebb, legkönnyebb,
Csapd be, ne olvassad tovább!

Hervadni kell a szerelemnek,
Hisz az tavaszi ibolya,
Csupán a száraz
Csinált virág az,
Amely nem fonnyad el soha.

