Dalforma

Eljön majd a május, majd megint
Zöld ággal, virággal,
Kettesben egy kedves kisleánnyal
Ott ülünk majd a padon,
Bolondosan, szabadon,
Szívünkben a friss meleg világgal.

S hogy ölelném szépen szép nyakát,
Odaáll egy kódis,
Mikor éppen ölelkeznénk szépen,
Odaáll a sok szegény,
Szegény félkezű legény,
Száz, száz, százezer vagy millió is.

„Mink is így ölelnénk, éppen így,
Mostan szép tavasszal,
Úgy szeretnénk mink is vígan lenni,
De hiába akarunk,
Nincs meg már a jobb karunk,
Milyen jó is vót ölelni azzal.”

Megkapom majd gyenge kis kezed,
Jaj, fussunk el innet!
Akkor meg hátunk megett kocognak
Mankón a féllábuak:
„Álljanak meg, várjanak!”
S halljuk, mint a szélvészt, ríni mindet.

Mályva meg szekfű virul miránk
S néz az égi kékség,
Már azt hinnénk, itt van a mennyország
S jönnek az özön vakok,
Szemeik vakablakok
S kérdezik, mi ez a nagy sötétség.

Jaj nekünk, ha fűbe heverünk,
A szemünk betéve,
A földből suttognak a halottak:
„Szívetek miért dobog,
Hogy lehettek boldogok,
Ilyen szörnyű, szörnyű téli éjbe!”

