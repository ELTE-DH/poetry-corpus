Dal Nepalek szertartásmesterről

Májusban minden esztendőben
Midőn virul a kikelet,
Hazánkba látogat a fecske
Át bércek, tengerek felett
De minden kilencedik évben,
Midőn virul a kikelet,
Egy drága vendég jő hazánkba,
Ah, drága mindenekfelett:
Az udvar jő, az udvar közeleg,
S előtte érkezik meg Nepalek!

Ah, hosszú, hosszú évek óta
Ismét szerencsénk lesz tehát
Láthatni a királyi várban
Az osztrák császár udvarát.
Ah semmi kétség, itt az óra,
Ah, itt van, - sőt hogy magamat
Egész precizül kifejezzem, -
Már itt a perc, a pillanat:
Az udvar jő, az udvar közeleg,
S előtte érkezik meg Nepalek!

Udvar, üdvöz légy Budapesten:
Udvarnagyok, hoppmesterek.
Főbiztosok, első komornyik,
Első kocsis, lakájsereg, -
Ön is, mein lieber Hof-Cassierer,
Be rég nem láttuk? - elhaladt
Néhány év, de a civillistát
Megkapta, ugy-e, ezalatt?
Az udvar jő, az udvar közeleg,
S előtte érkezik meg Nepalek!

Az országgyűlést meg kell nyitni,
Az országgyűlés nem balek:
A megnyitásnak rendjét-módját
Szertartni fogja Nepalek.
Mert szertartásban ő a mester,
Azért szertartni ő szokott,
Ilyenkor szigorun kitiltja
A kellemetlen közjogot.
Azért is, ha az udvar közeleg,
Előtte érkezik meg Nepalek.

Örömmel nézünk Nepalekre,
Mivel rendjel-dús kebele
Az első kerületre nézve
Forgalmi javulás jele.
Bár inkább forgalmat emelne
- Magyar nemzetnek gyönyörül -
Majd hétfőn a királyi hintó
(V. ker.) a parlament körül.
Az udvar jő, de ez sehogyse megy,
Szertartás tiltja, - tiltja Nepalek.

