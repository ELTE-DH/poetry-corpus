A szén

Megint drágább lesz a szén
Az idén,
Nem élünk majd, csak egynehányan,
Barátságos meleg szobában.

Nem lesz egy brilliánsnyi szén
És fázom én
És fázik ön, mindnyájan fázunk,
Hideg sírbolt lesz majd a házunk.

Kék, zöld leszel majd, úgy didergesz,
Mert nagy hideg lesz.
Legyünk két nadrágban s hat ingben -
Megfagy a vér az ereinkben.

Most fog meghalni - oh egek ege! -
Az agg rege:
„Így, ülj mellém a kandallóhoz” -
S mindenki nyomorék lesz, kóros.

...E szörnyű dalt, megvallom nyíltan,
Csak azért írtam,
Hogy valami lehűtsön engem
Az augusztusi nagy melegben.

