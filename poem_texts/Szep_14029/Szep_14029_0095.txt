Oly szépek a tavasz felhői

Oly szépek a tavasz felhői,
Oly szépek, oly szépek,
Oly szépek a tavasz felhői.

Mint boldogság úgy kél a reggel,
Boldogság, boldogság,
Mint boldogság úgy kél a reggel.

Kis árvák énekkel forognak,
Kis árvák, kis árvák,
Kis árvák énekkel forognak.

A lányok mint az édes szellő,
A lányok, a lányok,
A lányok mint az édes szellő.

Kántálnak a bénák a porban,
A bénák, a bénák,
A bénák a porban kántálnak.

Az erdő halva áll napfényben,
Az erdő, az erdő,
Az erdő halva áll napfényben.

Homály illan zöld halmon átal,
Zöld halmon, zöld halmon,
Zöld halmon homály illan átal.

Virágok zúgnak lenn a földben,
Virágok, virágok,
Virágok zúgnak lenn a földben.

Pillangók gomolyognak messzi,
Pillangók, pillangók,
Pillangók gomolyognak messzi.

Tenger piros cseresnye zúdúl,
Cseresnye, cseresnye,
Zúdúl tenger piros cseresnye.

Arról, ahol lerogy a mennybolt,
A mennybolt, a mennybolt,
Arról, ahol lerogy a mennybolt.

Sóhajok húznak, hajt a bánat,
A bánat, a bánat,
A bánat hajt, sóhajok húznak.

Könnyek úsztatnak, hí az álom,
Az álom, az álom,
Az álom hí, könnyek úsztatnak.

Szegények mind gyerünk karolva
Szegények, szegények,
Szegények mind gyerünk karolva.

Jaj élni ott a kék határon,
Jaj élni, jaj élni,
Jaj élni ott a kék határon.

