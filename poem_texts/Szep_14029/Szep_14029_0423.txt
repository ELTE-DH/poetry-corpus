Új ház

Istenem, de szép,
De ügyes,
Az állványon a kőműves
Dalolva lép,
Zászlók lobognak a tetőn.
A háziurat és nejét éltetőn.
A tető pala,
És a párkányokon
Sok szép kabala.
Kőből való csipkék, fodrok,
Allegórikus kis szobrok,
Udvara nincs, s nincsenek rút akácok,
De csupa nagy és kis lakások,
Köztük Rabitz-falak,
Mint megannyi selyemszalag.
És teremtő
Nagy Isten,
A kapu alatt csengő,
És járnak majd a liften,
És van már benne telefon
És telefon
A villanydrót minden falat,
És gázkályha van azalatt,
És gázóra,
Mely ketyegve int a jóra,
Központi fűtés, fürdőkádak,
Mindent, mindent megcsináltak.
Óh, gyönyör, oh te láz,
Kész a pesti ház,
Jaj de szép, jaj de új,
Pillámba könny vegyül...
Csak kérlek, rá ne fujj,
Mert összedűl.

