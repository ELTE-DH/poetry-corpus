A Stefánia-uton

Oh megint van kocsikorzó,
Alkonyomnak van már célja:
Mint elszánt szegény vadorzó,
A ligetbe megyek néha.

Zenés Stefánia-uton
Alkonyatkor mendegélek,
Málé szájjal nyakam nyujtom,
Mint az árva bus legények.

Míg a hintók, jőnek, jőnek,
Állok én az utszegélyen...
Szivem átadnám egy nőnek,
Isten engem ugy segéljen.

Sőt már titkon választottam
Egy szép asszonyt szeretőül,
Ottan száll a hintó, ottan,
És a hintón az a nő ül.

Barna fátyla széllel lebben
És a haja szőke, szőke...
Viszonyunkat a legszebben
Fantáziám már megszőtte.

Száll a hintó, én meg várok,
Állok, állok, mint a gólya -
Ó, hogy ide érte járok,
Fogalma sincs neki róla.

...Lennék lova kocsijában,
Csengő patkóm szikrát hányna
S akkor ő jönne utánam
Nem mindig én ő utána.

