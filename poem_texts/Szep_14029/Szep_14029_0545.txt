[Kegyednek, mint itt láthatja...]

Kegyednek, mint itt láthatja,
Szerencsés a csillagzatja.
Odafönt a sors könyvében
Boldogság van írva régen.

Aj, de szép!

Sose higgyen az álmoknak,
És a csalfa ábrándoknak.
Ügyeljen a valóságra,
Hallgasson a szívjóságra...

C,c,c! Hallga csak.

Fennhéjázó és szeszélyes
Ne legyen, mert ez veszélyes.
Pletykaságért könnye csordul,
De majd minden jóra fordul.

- Jézus Mária, de megijedtem.

Ne higgyen a hízelgőknek,
Ők csak a készpénzért jönnek.
Ám ha vásárol sorsjegyet,
A számokat jegyezze meg.

(Bután csóválja a fejét.)

Utazni fog nemsokára,
Útjában szerencse várja,
Levél áll a házhoz önnek,
A levélben hírek jönnek.

Jaj de gyönyörű szép, hogy a jó isten áldja meg!

Jövendőbelije hol van,
Egy szép barna, a távolban.
Kegyed nevét sóhajtozza.
Kegyed szívét óhajtozza.

(Kezeit szívére szorítja.)

Ezen személy nem lesz álnok,
Ő nem ismer csalfaságot.
Minden csókját által adja.
Önt csakhamar ott nem hagyja.
Az a személy finom jellem,
Szivében igaz szerelem.
Boldogságát megtalálja.
Így szól az ön planétája.

