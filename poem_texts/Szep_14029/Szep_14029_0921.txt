Szívbajos éjjel

Érzi az ember gyengülni, lágyulni
Szívét s azt a percet érzi,
Ami a sírást megelőzi.
Most, most sírni fogok... Úgy
figyelem, csodálkozva
szinte víg kíváncsisággal
Mintha nem is én volnék
aki ezeket írja... egy ember,
akit egy életen át figyelek,
mikor mit csinál, érdekel, mikor mit érez
szórakoztat. Mintha nem is fájna
annyira, hogy az én szívem fáj,
mintha a más szíve fájna,
egy idegen ember (olv. szó)

*

Nem nekem intett...
Nem nekem szánt levélkét
Nem nekem szórt rózsaszirmot
Nem nekem rajzolt mosolyt
Nem nekem dobott csókot

*

Talán éltem már egyszer,
Talán virág voltam akkor,
Mert úgy fáj az illat nekem
És mert a hervadást úgy szeretem.

*

Két ajkam egymást csókolta a vágytól
és a fájdalomtól mindig
vigasztalták, gyötörték, szórakoztatták, melegítették,
hűtötték, szerették egymást ajkaim
árva napjaimban

*

Oh istenem, a virágok fonnyadnak,
Egy tört ág van az utcán
A hegedümüvész ujjai megdermedek
Oh istenem, milyen nehéz a reményről leszokni.
Egy (...) megy és az égre néz
A hercegnők meghalnak.
Mily messzi van az ég.
Nincsenek angyalok.

*

Lehet szép ívű vízesés
A szív bibor márvány falán
Lehet folyton folyó zene
(A boldogság táncol reá.)
A boldogság báléjjelén
Lehet a kék tavaszi köd
Halk vizesés a szív falán
Lehet folyton folyó zene
A boldogság bölcsején.

