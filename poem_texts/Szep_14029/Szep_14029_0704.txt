A szeparé

A főkapitány elrendelte, hogy a szeparék ajtai eltávolítandók.

A rendőrség, ez a derék had,
Nem szereti a szeparékat,
Intézkedett a rend fő őre -
S az ajtót elveszik előle.

A szeparé elől, mi rajt' vót,
Elveszik most a diszkrét ajtót,
Mely mögött, tulnyomólag éjjel,
Ha pénzünk volt, pezsgőztünk kéjjel.

Beszedtünk ott sokat a jóbul,
A csókból s a finom Cliquot-bul,
Volt lumpolás, volt dinom-dánom,
Hevertünk piros plüss-díványon.

Mindezt nem tettük, ej, haj, ingyér -
Kivurcnizott a jó főpincér,
Mici, ki csókjait ránk hányta,
S anyja, a virágárus-lányka.

Hej szeparé, hol néha reggel
Még mulattunk Vörös Elekkel,
Ki fölfogva a helyzet báját -
Húzta a Bergerék Sigáját.

Hej szeparé, víg Eldorádó...
Van a zsebembe néhány váltó,
S szemem alatt ránc három-négy is
Hej szeparé, sajnállak mégis.

Hej szeparé, hol izoláltan
Ittam, csókoltam, kornyikáltam, -
El lészen távolítva majd ó,
Előled a derék, hű ajtó.

Szívemre dűl a méla bánat,
Oh szeparé, sírok utánad,
Mit is csinálok, ha már így van -
Tán éljek józanul, szolidan?

Kis fizetésem rútul vesszen:
Netán a szabómat törlesszem,
S ha leszáll a szent éjjel, aztán
Aludjam, mint egy bús aggastyán?

Tavasz, poézis, isten véled:
Egyre nehezebb a lump-élet,
Nem lehet szeparéban ülni...
Hej, végre is meg kell nősülni.

