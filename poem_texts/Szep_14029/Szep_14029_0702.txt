Tavasz [4]

1.

Itt a tavasz, itt a tavasz,
A naptár jelenti:
A tavaszban most már nem is
Kételkedik senki.

Itt a tavasz, itt a tavasz,
Végre betoppantott,
És a jámbor, rossz poéták
Smirglizik a lantot.

Itt a tavasz, itt a tavasz,
Örül, vigad minden,
Mosolyog ránk a napsugár
Szerelemből, ingyen.

Itt a tavasz, itt a tavasz,
És könnyei jőnek
A meghatott, a lesujtott
Szénkereskedőnek.

2.

Megenyhül a lég, vidul a határ,
S szemügyre veszlek, kisded ruhatár.

Nézlek borús arccal, sötétben
Én kis gardróbom a szekrényben.

A szmokingom gyűrötten méláz:
Zsúr, bál és Orfeum-kávéház...

Van három nadrág s mellény tíz is
S mégis van itt egy szörnyű krízis

A szekrényemben én titokba
Egy übercihert kutatok ma.

S mily bús frázis s mily nagy probléma,
Hogy - ilyen nincs a sifonérba...

