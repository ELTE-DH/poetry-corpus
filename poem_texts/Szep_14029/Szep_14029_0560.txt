Hetivers [3]

A falinaptárról letéptem
Ma a legutolsó lapot;
A kezem reszketett a ténynél,
Mely tudniillik meghatott.

Sok szomorú van abba kérem,
Hogy egy szökőév elszökött...
A dátum végin 4-et ír ma
A toll, s holnap, hej, ír 5-öt...

Mi fontoskodva futkosunk itt,
S az Idő csak játszik velünk...
Az évek egyre-másra szállnak,
S elillan kurta életünk...

Mit sóvárgón fűzünk az évhez
Minden január elsején -
Egy lemondó sóhajba vész el
Szilveszter-este sok remény...

Szegény hazánk is, azt reméltük,
Sok sorvasztó viszály után
Beér az áldott békerévbe...
- S ez is remény maradt csupán...

Az erős kéz, melynek jegyében
E hosszú, kínos év lefolyt -
Ránk zúdítá minden dühével
A rettentő, tüzes pokolt.

A darabant bár kipofozva
S asztal, szék összetörve már -
A bűnös még ruganyos lábbal,
Szánalmasan mosolygva jár...

Szabadon jár, kegyelmes úr ő,
Rá hallgat Bécsben a király,
És új nemest és új bárót és
Most új választást is csinál...

A ló, kit egy megbomlott Caesar
Konzullá tett meg hajdanán -
Az lehetett ily államférfi,
Mint Tisza Pista itt Budán...

Az ég borús nagyon fölöttünk,
Rajtunk az isten ostora...
S mi meg megyünk hajrá, előre,
Az ördög tudja, hogy hova!

A szenvedélyek úgy lobognak!
Az ország rút csatára vár,
A helyzet sűrű, vad chaosz ma,
Sehol egy biztató sugár...

De a vezérkart gond nem bántja,
Azon töpreng a sok legény:
Tiszát ki fogja üdvözölni
Az újév első reggelén.

És szerte, széles e hazában
Magolnak itt, magolnak ott,
Jobb ügyhöz méltó buzgalommal
Sok újévi szónoklatot.

S holnap minden papíron, ajkon,
Az országban köröskörül,
Részint írásban, részint szóval
Sok miljó b. u. k. röpül.

Az elszökött év minden gondja,
Minden baja feledve van:
Egymásnak boldog újesztendőt
Kíván boldog-boldogtalan.

A sablont én szörnyen becsülöm,
Lobog bennem újévi láng -
Tehát boldog újévet kíván
Az olvasónak is
Szilánk.

