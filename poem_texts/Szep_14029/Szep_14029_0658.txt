A frakk

1.

Kinek olyan előkelő,
Finom mezben volt a teste.
Aki, mint egy diplomata,
Frakkot hordott reggel-este:

Oh, a pincér, oh, a pincér
- Érte senki meg ne vesse -
A küzdelmet most fölvette,
Hogy a frakkját letehesse.

Én úgy sejtem, győzni fog majd
A pincérek zordon elve;
Nemcsak a frakk, a sorsa is
Meg van most már pecsételve...

Búsan búcsúzunk a frakktól,
Oh, a frakkért szörnyű kár lesz:
Aki eddig finom úr volt -
Szürke, szimpla proletár lesz...

2.

Szép a zakkó, szebb a smoking,
De legszebb, oh, a frakk,
S téged, oh, frakk, a pincér most
A zálogházba rak.

Vagy pedig megvesz tőle majd
A vén bolygó zsidó,
Ki azt a kérdést teszi föl,
Hogy: mi van eladó?

S az uraság, az uraság
- Ez nem lesz furcsa tán? -
Oh, pincérektől levetett
Frakkot vesz ezután...

