Krematórium

Krematóriumot csinál
A főváros tanácsa,
Így lesz belőlünk egykoron
Hamuba sült pogácsa,
Hamuba sült pogácsa.

Ha meghalok, ha meghalok
És alszom, mint a bunda,
Kikisérnek majd engemet
A krematóriumba,
A krematóriumba.

És átvesz ott a könyvelő
Mindkét szemében könnyel
És keresetlen szavakkal
A főkönyvben elkönyvel,
A főkönyvben elkönyvel.

És iktat majd az iktató
Hogy átvett engem tényleg
S egy rövid gyászbeszéddel át-
nyújt a tüzilegénynek,
nyújt a tüzilegénynek.

Tüzilegény markába köp
S alám fűt drága szénnel
És addig fűt keservesen
Amíg elégek én, el,
Amíg elégek én, el.

Kis-angyalom, kis angyalom
Tudom, hogy sírni fogsz ott -
Sírom fölé ültess egy szál
Salgótarjáni kokszot,
Salgótarjáni kokszot.

