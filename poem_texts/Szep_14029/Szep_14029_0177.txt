Rigó

Nem megy ez a vers dámának
Se az ország kormányának
Se magyarnak se zsidónak
Csak a fekete rigónak

Az én szívem, mely vidéki
Régi tisztelője néki
Különösen respektálom
Hogy itt lakik télen nyáron.

Velünk fázlódik míg nyár lesz
Ilyen drámai madár ez
Ha cigány is, ha paraszt is:
Úriember, príma klasszis!

Madaram, csak tűrd el kérlek
Hogyha szemedbe dícsérlek,
Ha hálámmal pötty leventém
Cirógatlak tollad mentén

Nem szoktál tükörbe lesni
Se fényképészt fölkeresni
Bárcsak látnád pedig, bárcsak
A rigók mily elegánsak

Nincs Zwiebacknak próbalánya
Nincs mágnásnak díszdolmánya
Kiér adnám jó kis állat
Pernyeszínű tollgúnyádat

Se hajdú sárga csizmája
Se színésznő harisnyája
Hogy ne lenne hetykébb nála
Bagaria lábodszára

Amint lebbensz, amint nyugszol
Farkod játszik, fejed kuksol
Amint moccansz esők mellett
Nézhetné a cári ballet

Úgy figyellek tolvaj kéjjel
Ha az ágról nézel széjjel
Borostyán csőröd esetleg
Parancsol egy cigarettet?

Nincs szívemben oly szerelem
Nincs oly tréfám, nincs oly elvem
Nincsen oly eszményi, mint az
Mikor egyet furulyintasz

Mondd éhes vagy, vagy ihatnál
Mikor rigó hangot adtál
Vagy tán egy csepp csókot innál
Ha torkod tündérje trillál?

Kár hogy olyan csoda nem nyit
Hogy nem érhetünk el ennyit
Hogy egyszer csak nyelvem érted
S bemutatkozhatnám néked

Én emlékszem anda csendben:
Ismertelek, te is engem,
Hajnalálom közbe híven
Elfájúl füttyödre szívem

Hogy élsz te meg szavak nélkül
Hogy élsz te meg javak nélkül
Hogy élsz te meg isten nélkül
Hogy élsz te meg minden nélkül

Társaságom vajon kell-é
Meghínálak kályhám mellé
Szolgálnék téli diétát,
Fenyőmagot, sárgarépát

Úgy sajnálom, mikor sétálsz
S arra lépek és odébb állsz
S felszállasz a fán egy helyre
Mintha finom lift emelne

Amit piszkolsz az is tiszta:
Egy galambszín kis giliszta,
Meleg... még él a kis árvám
A kalapom karimáján.

