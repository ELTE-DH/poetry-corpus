Pusztai levél

Tisztelt Szerkesztő Úr!
E sorok írója
Élete napjait most a pusztán rójja;
De nem ugy, mint otthon, élete unt képpel!
Arca fehér egén rózsaszín nap kél fel.
Feltartom a fejem, ruganyos a léptem,
S szabadon lélekzem a pusztai légben.
Igaz, ősszel jöttem: pacsirtát nem hallok,
S kopaszak a fák is, nincsen levél rajtok.
Ugy állnak itt busan s néznek a távolba...
Mintha bólintásuk egy-egy sóhaj volna...
A kék égen barna felhő borong által...
Megtelik a lelkem melankoliával...
Nézek a szomoru pusztán messze-messze...
S addig nézek, amíg könny gyül a szemembe...
Ej! most veszem észre: lantom megint nyafog!
De hiába, én már mindig ilyen vagyok!...
Nincsen semmi bajom! Ennem-innom bőven,
És megsüvegel a béres elmenőben.
Ujjával megböki fején a kalapot,
S komoly képpel kiván „szerencsés jónapot.”
Jobban esik, mintha kalapját lerántva,
Szemembe hazudná, hogy alázszolgája!
Minek a magyarnak e köszönés forma?
Szabad akar lenni s hirdeti, hogy szolga?!
Szeretem én nagyon ezt a józan népet!
Megbecsülöm benne az őszinteséget...
S beszélgetek velük ha ugy hébe-hóba
Kimegyek este a meleg istállóba.
Én beszélek, ők meg hallgatnák éjfélig,
Hogy a nagyvilágban mi minden történik.
Arcukra kiül az aggodalmas boru,
S kérdezik nem lesz-e valami háboru?
És, hogy a világnak mikor lészen vége?
S Rudolf trónörökös meghalt avagy él-e?
Hogyha háboru lesz: szivesen mennének,
Csak az ellenség ne legyen más mint német!
Tisztelt Szerkesztő Úr megbocsásson, kérem,
Ha semmi érdekes nincsen e levélben.
Majd mondok sok ujat és sok érdekeset,
Ha irom a másik „pusztai levelet”.

Pa-Macskás, 1902. november.

