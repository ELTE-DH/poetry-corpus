Hetivers [15]

(A szezon)

Zálogba már a télibunda,
Már nincs hideg, már nem havaz,
A por már szállni kezd torkunkra -
Négyszóval: itt van a tavasz!

És ezt vígan megállapítva,
A rímbetyár mind dalba fog
És számtalan zöld vers tarkítja
Stílszerűen a hírlapot.

Az utcát, s a járókelőket
Öntözni kezdik a csövek;
S magát - szemlélve üde nőket -
Ifjúnak érzi az öreg.

A napsugár sok széket-asztalt
A kávéház elé kicsal
És ellágyúl az érző aszfalt...
Tavasz: tiéd a diadal!

A rokonszenves gesztenyének
Immár leáldozott a nap,
Most ibolyáról zeng az ének -
Habár amaz praktikusabb...

Kinyílnak, mint a rózsabimbó,
A zárkózott fiakkerek:
Suhanni bennük ah, milyen jó...
S mily rossz, hogy én gyalog megyek!

...Gyalog járok - de bárha így van,
Ha a vasárnap felderül:
Kirándulok gyalog is vígan
Alagra, okvetlenül!

A gyep vasárnap megélénkül:
Már versenyezni kezd a ló -
S kiviszi rangkülönbség nélkül
Pénzét a pesti bennlakó.

Ujjong a mágnás, a mosóné,
Ujjong az ifjú és az agg...
A tavasz ily közkedvelt vón-é,
Ha nem működnél, óh Alag?!

Derék Alag, köszönt a versem:
Egünk most felhőktől takart -
S e bús időkben a lóverseny,
Mi boldogítja a magyart!...

