A rendes őszi dal

Sok újat ebben nem fogsz találni, íme
Elárulja a címe.

A cirkuszban megint nekiesnek
A birkózó mecsnek,

Most már elmondhatja az ember,
Hogy itt a szeptember.

Az időjárás, hát az nem kedves,
Miért, azért mert nedves.

Esik az eső és méltán
Nem jöhet létrán.

És itt a nátha, éppen mint tavaly,
Oly lágy, mint a vaj

Az emberek hangja, mikor szólnak a pincérnek,
S aspirint kérnek.

Kinyitják a szájat, becsukják a szemet,
Kettőt tüsszentenek.

S mérgesen csóválják a fejet, nézd csak,
Hogy mért van négy évszak.

Vigyázz magadra, ne üldögélj már azon
A hideg terraszon.

S ha kocsiba ülsz, a takarót kérjed,
Mert megfázik a térded.

Ládd a kopaszok, a ravasz rókák
Ilyenkor parókát

Növesztenek, hogy a fejbőr ne fázzon,
Én meg vigyázom

Mint egy detektív, hogy húll lefele
A fa levele.

De alig hogy leér a járdára
Már várja

Az utcaseprő és elsepri, mert kérlek,
Kell a hely a szemétnek.

No de be is fejezem dalom ezennel
Reszkető kezemmel:

A virág elharvad, a levél lehull,
Élj boldogul.

