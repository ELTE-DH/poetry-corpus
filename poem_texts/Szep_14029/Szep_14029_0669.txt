Alkalmi versikék

1.

Egy gróf, akit bámultak itthon,
Mivel sok adóssága volt:
Most zajtalan, diskréten, titkon
Amerikába vándorolt.
Egy gróf... egy mágnás... istenem,
Kit elvesztettünk hirtelen...
Az eset óriási port vert,
A hideg leli a riportert.
Egy gróf... hallatlan, szörnyűség -
Az egész ország lázban ég...
- Évente innen százezer
Nyomorult magyar evez el,
Kivándorolnak, mert nincs kenyerük -
S ki törődik velük?

2.

Lovaregylet, lovaregylet,
Előkelő, finom banda,
Mely lovakból s grófokból állsz -
Üdvözöllek lelkesen!

Lovaregylet, lovaregylet
Oh bocsáss meg, hogy tévedtem,
Azt hivén, hogy szegény népet
Te lenézed gőgösen.

És a fürge csikókkal
És a totalizatőrrel
A harminckrajcáros népnek
Csak pénzére utazol.

Most azonban földerültem:
Magyar László közzétette,
Hogy a nyájas Lovaregylet
Óh a népért működik.

Hogy a népnek legyen kéje,
Mulatsága, boldogsága,
Hogy a turfon felderüljön
S ne nyomja fejét a bú.

Most már nem lesz kivándorlás:
Óh a népnek van barátja -
Lovaregylet, te vagy itt a
Legnagyobb demokráta!

