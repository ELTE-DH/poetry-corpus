Zsazsa sorsolása

Lejárta már magát a gyűszű,
Megunta őt a hazafi
És Zsazsa most a finom bűzű
Automobilt sorsolja ki.

Lemond a drága szerkezetrül,
Mely népszerű volt szerteszét,
Mely bájjal gázolta keresztül
A nép egyszerű gyermekét.

E sorsolásnak van alapja,
Ez nem humbug, nem őrület:
A haza oltárára rakja
Zsazsa a fínom járművet.

Mily szédítő csodák történnek,
Mit nem visz véghez ez a lány -
Bealkonyul Kissnek, Dörgének,
Hechtnek, Töröknek ezután!

Ötletes, hangos hirdetések
Meddők maradnak, oh, meddők -
Ha Zsazsa fölcsapott közétek,
Híres sorsjegykereskedők!

Jó olvasó, bár bankház száz van,
Ha igazi honfi kegyed:
Csak Fedák Sári bankházában
Vásárol eztán sorsjegyet.

