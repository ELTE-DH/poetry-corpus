Nyári bökversek

1.

A kánikula hőfok ára
Tegnap és ma emelkedett...
Nemcsak a hús, a jég is drága...
Unalom leng B.-Pest felett.

A bennlakók megfőve járnak
S mint egy nyári étlapon áll,
Az aszfalt beillik „lekvár”-nak
Melyben egy rendőr szalutál...

2.

Az állam sok nagyképű bölcse,
A sok költség-megszavazó,
A nemzeti vívmányt-hozó
Ischlben ül, vagy Karlsbadban
És felsóhajt: A nyár be jó...

Övék a póz, hiúság, lárma,
S nehogy feledje kegyelet,
Mint Szilágyinál megesett,
Ők már éltükben emelnek
Önmaguknak sírkövet.

3.

Az élet nappal árva, meddő,
De este cirkusz, Ős-Buda...
A Villandok, a Beketow-lány...
Brezsina, macsics, - kész csuda...

Nappal azt hihetné az ember,
Szemerének igaza van...
De este... sőt, uraim, éjjel,
A magyar boldogul vígan...

4.

Az utcasarkon, oszlop ormán
Piros plakátsor díszeleg.
Még egy vasárnap... Boldog óra...
És már a turfra mehetek.

Fogad száz kedves ismerősöm,
Köszönt a totalizatőr...
...Addig jár a korsó a kútra,
Míg egyszer egészen letör.

