Politikai versikék

I.

Megjöttek immár Karlsbadból
Polónyi mester és Kossuth,
Honukba visszahozta őket
A nosztalgia s a vasút.

Lefogyni mentek Karlsbadba,
Szopták a karlsbadi sót
S otthagytak a szép Karlsbadban
Minden fölösleges kilót.

Oh, ez egy régi nóta kérem,
- E nóta bús, e nóta rút:
Hogy szegény Magyarország zsírja,
Az mindig Ausztriába jut...

II.

Szeretnek minket a csehek,
Aminek örülni lehet.
Oh mily dicső, mily kedves, drága,
Hogy rokonszenvez Pesttel Prága.

Ezt a lojális magyar népnek
Nem meghálálni - vétek.
Igen, hálásaknak kell lennünk:
Többet kell cseh fürdőbe mennünk,

A cseh posztót, üveget, porcelánt
S a tenoristát egyaránt
- Mindenki érzi ezt tán -
Jobban kell kultiválnunk eztán.

S hálából a csehek
Iránt - a fene egye meg! -
Azon legyen mindenki nálunk:
Hogy - még csehebbül álljunk!...

