Pillangó [2]

A repülőgépet,
Ezt a dísztelen
Járművet, hisz én is
Roppant tisztelem.

Tüzes a motorja,
Mint a paprika,
Amerika két perc,
Egy perc Afrika.

De nézzed, az égen
Pillangó szalad,
El akarja csípni
A napsugarat.

Ó, szirom ki szárnyal,
Csepp álommadár,
Mily szépséges könnyű
Díszmagyarba jár.

Nem kell benzin néki,
Pilóta se kell,
A pillangó úgy száll
A magasba fel.

Szemem-szám eltátom,
Felnézvén oda!
Tégedet csodállak,
Te vagy a csoda!

