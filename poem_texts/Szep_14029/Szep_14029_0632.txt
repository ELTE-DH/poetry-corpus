Ősbudavár

Hurrá, jön az én nyaralásom,
Már nem vagyok szomorú, árva:
Költői gyönyörben úszom,
Ha éjjel az omnibuszon
Kidöcögök Ősbudavárba.

Mert engemet Ősbudavárban
Vár a szabad bemenet:
Fölmutatni mi jó, mi kéj
Hírlapírói
Szabadjegyemet!

A várkapu erre előttem
Nyomba kitárul
És nyomba nekem szalad három
Kicsi nő, aki itt potom áron
Örömet árul.

S tíz katonabanda zúdítja
Marsát a fülembe belé,
Egy se kíméli a hangszere hangját -
Oh istenem, áldd meg a bandát
Őrmestertől lefelé!

És száz kitűnő helyiségben
Kapom a táncot, a dalt
S diszitve a szép tulipánttal
Tündérek nyújtanak által
Szeszes italt.

S hajnalra, hej, elfogy a pénzem
S kezdek szomorún vakarózni:
Fene egye meg
Hírlapírói
Szabadjegyemet!

