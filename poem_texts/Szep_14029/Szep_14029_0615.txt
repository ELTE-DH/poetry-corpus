A Lipótváros

Lipótváros, Lipótváros,
Előkelő, büszke hely -
Ha rólad nem zengne lantom,
Mulasztást követne el.

Lipótváros, Lipótváros
Két jelölted volt neked:
Pálnak hívják a másikat,
Józsefnek az egyiket.

Ebből mindjárt kitalálja
A figyelmes olvasó,
Hogy versemben Szterényiről
És Sándorról van a szó.

A Szterényi államtitkár,
Köztisztelt, előkelő -
És a Sándor egy jól álló
Gabonakereskedő.

E kitűnő foglalkozás
A Lipótban imponál,
S oh szörnyűség, nem becsülik
A koalíciónál.

Sándor Pál úr bőszen vágja
Egy ideig a kupont -
Aztán küldöttséget szervez,
Mely Kossuthnak nekiront.

Nekimennek Kossuth F.-nek,
Megvan a ribillió,
S mindkét lábbal visszalépett
Végre is Szterényi, oh...

Most a morál következik,
Amit e kis csata ád:
Bár Sándorrá lett Schlesinger -
Most se hagyja ő magát!

