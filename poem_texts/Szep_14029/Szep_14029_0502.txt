Mohamed könnyei

Ötödik Mohamed szultán
Sírt.
Erről néhány óra mulván
Hírt
Kapott az olvasó-tenger
Minden
Lapjában a világnak. Sírt egy ember
Kissé.
És óh mennyi sürgöny, mennyi cikk, mennyi
Klisé.
Irigyeljük mi, akik szoktunk szenvedni,
Őtet,
A szultánt, kinek pár könnyével szíven
Lőttek
A tudósítók mindenkit? Vagy ne irigyen
Gondoljunk rád, te árva szultán,
Jaj, jaj
Jaj, jaj
A te dagadt fejednek,
Bánatod a sírástól se gyógyul tán
Mikor könnyeid ily zajjal
Közhasználatra peregnek.

