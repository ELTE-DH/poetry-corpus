Idill

A csillagok szépen ragyogtak,
Ábrándosan sütött a hold,
S a lombok közt valahol halkan
Szerelmes kis madár dalolt...

És mi a padra ültünk együtt,
- Körültünk szellő lebegett -
És én felolvasám előtte
Legujabb költeményemet...

A csillagok szépen ragyogtak,
Ábrándosan sütött a hold,
S valahol a lombok közt halkan
Szerelmes kis madár dalolt...

És ő rám nézett szép szemével,
- Szemében könnycsepp csillogott -
„Ah, - kérdé - igazán szeret hát?”
„Igazán!” szóltam én legott...

A csillagok szépen ragyogtak,
Ábrándosan sütött a hold,
És az a szerelmes madárka
Az ágon még mindig dalolt...

...És hogy a padon ültünk együtt,
- Körültünk szellő lebegett -
Én felolvastam ujra néki
Legujabb költeményemet...

