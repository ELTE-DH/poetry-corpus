Jégvirág

Én csöndes téli délután
Szeretek az ablakban ülni,
Fölöttem az emeleten
Hallok valakit hegedülni.
A halk hegedűt hallgatom,
Kibámulok az ablakon.
Az üvegen nem látni át,
Belepte azt a jégvirág,
A jégvirág.

Csodálatosak igazán
Az ablakon a jégvirágok,
Lassankint álomnak hiszem
Odakint a bolond világot.
Oly idegen lesz énnekem
Minden emlékem, életem,
Óh ez az égő ifjúság
Elhal bennem, már jégvirág.
Már jégvirág.

Unom magam, figyelgetem
A sok-sok jégvirágot sorba,
Milyen szép rajz az ablakon,
Nini, ez mintha rózsa volna.
S ez jácint... itt meg szegfű nyit,
Eszembe juttat valamit.
Ti lázas nyári éjszakák!
A szegfűm is csak jégvirág,
Csak jégvirág.

Emitt olyan mint egy lugas,
Az orchidea, s ott egy pálma,
S itt, itt ez mirtuskoszorú...
Óh Istenem, valóra válna?
Ujjam gyáván érinti meg,
Milyen hazug, milyen hideg.
A szívem fáj, nézem tovább
Mily érdekes a jégvirág,
A jégvirág.

