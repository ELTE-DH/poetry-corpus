Regula

Csunya dolog az akasztás
Felül nem mulja azt más.
Az elnök (asztmás)
Előkelő
Lassúsággal elrendeli,
Hogy az elítéltet vezessék elő,
Jön Regula, könnyel teli
Szemekkel felnéz az égre,
De még nincs vége,
Az ítéletet is felolvassák.
Egy óráig tart. Gazság.
Közben szegény nézheti, a hóhért,
Aki, bár nem kap jó bért,
Kötelességét mindig teljesíti,
Mint ideális hivatalnok.
Pribékei, mint a barmok,
Egy intésre, regulára,
Rárohannak Regulára
Szegényre, aki nem ellenkezik,
Mégis, lábát-kezit
Durván összekötik
S olvashatsz huszonötig
Míg végre valahára
Ráteszik a kötelet a nyakára.
Kínozzák, mint a bábák,
Húzzák a lábát,
Míg végre Bali Miska,
Aki ilyesmiben specialista,
Eltöri a nyakcsigolyáját.
Ugye önök is utálják
Ezt a csúnya s embertelen
Bánásmódot. Pfuj, szégyelem.
Mennyivel finomabb
Volt ez a rab,
Aki ott a
Korcsmában Ceislert, húgát, nejét
Egy-egy csapással elnémította,
Fejszével hasítva szét mindnek a fejét.
Végük volt rögtön bokáig,
Nem kínlódtak sokáig,
A másvilágra szaladt
Mindhárom egy perc alatt.
Elegánsan csinálta, szépen
Nem is értem,
Hogy lehetett
Felkötni ilyen finom gyereket.

