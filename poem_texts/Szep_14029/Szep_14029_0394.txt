Idusa

Egy házon kilógatnak egy darab vásznat,
Háromszínű gyártmány, honi
Rá van mázolva: éljen Vázsonyi.

Egy szegény vállalkozó kokárdát árúl
Egy vidéki iparos koptatja a járdát,
Hosszas alku után vesz egy kokárdát.

A kávéházban ülnek a honfiak
Az asztalok körül. Egy úrnál
Ott a Lloyd, az Abendblatt, a Journal.

A képviselőházban szünet van
Ilyenkor nem kelnek fel délelőtt
A képviseléstől fáradt képviselők.

Jaj! Harsona, vörös lobogó az utcán,
Igen, a mentők visznek egy cselédet,
Akinek Pickéknél rossz volt az élet.

Petőfi Sándor kinyújtja a kezét
A Dunaparton, mint az időjárást leső,
S belényugszik, hogy esik az eső.

