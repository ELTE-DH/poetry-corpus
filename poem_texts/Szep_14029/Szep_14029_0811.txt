Újévre

Édes felebarátnéim
Ti asszonyok és ti lányok,
Ti legyetek a legelsők
Kiknek minden jót kívánok.

Mancik, Klárik, Zsuzsik, Böskék,
Kamillák meg Marianne-ok:
Mindennapra rúzst meg púdert,
S jó meleg mozit kívánok.

Bajtársaim, kedves hímek,
Györgyök, Pálok és Ivánok,
Felvágott dohányt tinéktek
S papírt és gyufát kívánok.

Nem szoktunk mi vajat kenni,
Elég, ha kenik a dánok,
Erre a jegyes kenyérre
Egy kis lekvárt hadd kívánok.

A cipőnknek talpa, sarka
Lyukad, szakad, olyan álnok,
Ide sarkot, oda foltot,
S új cipőfűzőt kívánok.

Én is drága háziasszony,
Húsnak, halnak fittyet hányok,
Babot, krumplit, tápliókát
A konyhára hadd kívánok.

Születésnap, névnap, lakzi,
A traktára van de hány ok:
Sült tökmagot, főtt gesztenyét
Tiszta szívemből kívánok.

S télirokkját, akinek van
Le ne húzzák a zsiványok,
Mindezeket összegezve
Boldog újévet kívánok.

