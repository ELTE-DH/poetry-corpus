Szappan

A kakas, az sose kappan,
De a szappan mindig szappan.

Ó a szappan, ha lesz nedves,
Olyan kezes, olyan kedves.

Simul hozzád és cirógat,
Dörzsöld, dörzsöld, arra nógat.

Lágyul, olvad könnyű lében,
Ni, hogy habzik jókedvében.

Szaga van, mint a virágnak,
Öröme ő a világnak.

Én valami szépet érzek,
A szappanra hogyha nézek.

Látod Lackó, látod Olga,
Piszokkal van neki dolga;

Ám a mocskot bárhogy issza,
Ő, a szappan, mindig tiszta.

Kimondhatom, bár szégyellem:
Kevés ember ilyen jellem!

