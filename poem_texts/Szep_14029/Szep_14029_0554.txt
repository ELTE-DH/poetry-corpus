Dal a kis plakettről

Tavasz elmult... elmult a nyár
S az ősznek szintén vége már;
Megértük a hideg telet:
- Nem fázol, kis plakett?...

A trotoárra hull a hó...
E látvány bús és megható,
A napsugár, ah, odalett:
- Sajnálod, kis plakett?...

Szél fúj az egész vonalon...
- Gondolni rá is borzalom:
Vihar lesz, szörnyű, rettegett!
- Vihar lesz, kis plakett.

A szél úgy fúj... feléd lehel:
S te sápadsz most, kis békejel,
Dicsőségednek vége lett,
- Szegény, szegény plakett...

A béke gyönge kártyavár:
Az „erős kéz” széthányta már...
Bármily komisz volt ez a tett,
- De megvolt, kis plakett...

Csak tegnap vertek tégedet, -
S ma már verést kap nemzeted...
Az „Oh jérum...” dalt ismered?
- Rád illik, kis plakett!...

...Őrjöng, tombol a jobboldal,
És balról szól a harci dal...
A harci dalra harc jöhet: -
Rút harc, - szép kis plakett!...

Ah, nemsoká' az arcokon
Csattogni fog a bús pofon:
A szó helyébe lép a tett...
- Így állunk, kis plakett!

Intő szó, törvény hasztalan:
„Gyű, gyű!” - Tisza csak fut, rohan...
Hol áll meg: tudni nem lehet,
- Terád sem ad, plakett!

És, bár becsüllek én nagyon,
De fájó szívvel mondhatom:
- Kár volt születni teneked,
Jobb sorsra érdemes plakett!

Körmöcnek drága aranyát
Ah, kár volt pazarolni rád:
Egy fagaras értékesebb
Most nálad, kis plakett!...

...S gazdád, a vén kuruc vitéz
Rád, ugye most sohajtva néz?
Ugy-e, kredencben rejteget,
Kis ártatlan plakett?...

Gondolja-e: nem volna jobb,
Ha téged a Dunába dob?...
Ha a hideg hab eltemet,
Szerencsétlen plakett?!...

A bűntudat nem marja, mert
Tisza szavában bízni mert?...
Mondd, nem panaszkodik neked,
Te jámbor kis plakett:

- Hogy, mint a példaszóba' van,
A hallgatás - az is arany!...
- S ha akkor nem békéltetek:
Hej, minden máskép volna most,
Biz' úgy, te kis plakett!

