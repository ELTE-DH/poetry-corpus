Darázsfészek

I.

Ah, itt az ősz... s én újra érzem
Az ősz komoly hangulatát.
S rónám a rímeket tűnődve,
Miket a bús hangulat ád.

Vándormadárról, falevélről
Úgy írnék most szívem szerint!...
De strófáim sóhajba fojtom:
Alkalmi múzsám másra int:

...Az emberek nem mind poéták,
S az ősz: egy nagyszerű idény!
A pesti élet akkor ébred,
Mikor a föld aludni mén.

A kőszínházak sorra nyíltak,
A primadonna itt van, itt:
Kulisszák misztikus világa
Kitárja bűvös titkait.

És gukkereknek sortüzében
Hangos csók-bombák közepett
A primadonnák közt foly ismét
Sok liaojangi ütközet...

Csillár ragyog, bódít a tánc, dal,
Tapsol lelkes klaqueur-tömeg,
S a fővárost a színi évad
Izgalma, láza ejti meg.

...Csak egy kőszínház hallgatag még,
Színpadján ásít szörnyű csend,
Kulisszái némák, sötétek:
Ah, zárva még a parlament!...

A primadonna Geszt virányin
Bolyong merengve szerteszét,
S, mely elzsibbadt a nadrágzsebben,
Pihenteti erős kezét...

S klaqueurök, hallgatag statiszták
Kedves csapatja is pihen:
Piheni fáradalmait ki, -
Amikről nem tud senki sem...

...De nem pihent a boldog Belgrád
A koronázó hét alatt;
És végbement az ünnepélyes,
A történelmi pillanat.

Újjongó népre szórta fényét
Péter fején a korona:
Minden bizonnyal boldogabb lesz
Ezentúl szerbek szép hona...

A szerb sertések jobban híznak;
Nem lesz hideg, ha jő a tél;
S az éhezők vígan koplalnak
A koronának fényinél...

II.

Lujza néni, Lujza néni
- Mint egy kis királyleány -
Megszökött a hű lovaggal
Csöndes nyári éjszakán.

És azóta Lujza néni
Egyre szőnyegen forog;
Lujza néni ép eszén most
Összevesznek doktorok.

Egyik mondja: Lujza lángész!
Másik mondja, hogy: bolond;
A királyi udvaroknak
Szörnyű szégyen, szörnyű gond...

...Nem bolond a vén királylány;
Mattasich sem... vaj' ki hát?
- Hogy annyit beszélsz őróluk:
Te vagy bolond, nagyvilág!...

III.

Hull a levél, a rózsa hervad,
S letört a büszke bookmakerhad...
Az arca bús, a szeme könnyes,
És fölsóhajt a szegény „könyves”:

„Mi kék az ég, mi zöld a gyep még!...
Oh, ha tovább is könyvelhetnék!
A ló vígan fut, - áll a tét...
Miért nem kértem engedélyt?!...

Mi boldogság volt „közvetítni”:
Sokat nyerni, sohsem veszítni...
- Mit ér az édes szenvedély,
Ha nincs rendőri engedély?...

Rabolni, csalni jámbor népet:
Engedéllyel nem volna vétek...
S nem vón' bajom ilyesmiért:
Oh miért nem kértem engedélyt?!”...

