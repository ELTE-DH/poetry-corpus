Nincs pofon

A divatok - mily régi nóta! -
Változnak ezredévek óta,
Egy szép dolog most ezidén
A divatból megint kimén.

Kiment egy cikk a forgalombul,
Már nem csattog, nem zúg, nem kondul
A nyaralók közt a pofon
A szép, kies Siófokon.

Mily kedves volt, milyen bizalmas
Tavaly a zsongó pofon-halmaz,
Mely derítni az idegent,
A hírlapokban megjelent.

Akadt mindennap egy-két férfi,
Ki egymást okosan megérti,
S ahelyett, hogy szavakat ont,
Ad egymásnak néhány pofont.

Mely a Balaton morajával
Harmóniába olvadt átal.
S a strandon, ha sütött a hold,
Ez bűvös szimfónia volt.

A hírlapokból most hiányzik
A tavalyi sok-sok vidám cikk,
Hogy hány barát és hány rokon
Pofozkodott Siófokon.

Pofozni egymást elől-hátul
Nem érnek rá a bakkarátul,
Hogy most egyetlenegy pofon
Nem csattan el Siófokon?

Fogyott a hős, több lett a gyáva?
Vagy tán az orvos nem ajánlja?...
Nem, nem találom az okot,
Mi lelte most Siófokot?

Abba maradt a pofon-kúra,
A lelkem búra lankad, búra:
Az idei szezonhoz én
Legszebb reményeim füzém.

S én balga, várom, egyre várom,
Hogy lesz valami még a nyáron,
S csak tűnődöm, gondolkodom -
Hol van a tavalyi pofon?

