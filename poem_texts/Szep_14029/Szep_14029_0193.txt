Meztelen

Ábránd derül elébem, esztelen
Holnaptól fogva járnánk meztelen

Ingünk a napfény, a vihar a fésünk,
Szerelem vón őszinte nevelésünk

Én nem tudom szívünk mikor szeret
Egyet szeretne csak vagy ezeret?

Az ölelések vinnének kerengve
Mint hullámok a tengert végtelenbe

Sejtek csókot többet mint eleget
Csillagos földet, pipacsos eget

Erdőkön élnénk, senkitől se félnénk,
Százszor többet danolnánk mint beszélnénk

Csapná a záporos május szelével
Vizes testünk szirommal, zöld levéllel

Színt játszva, mint a selymek és halak
Versenyt futnánk a szivárvány alatt

A sóhaj híd vón estéből az éjbe
Öröm hegyéről álom felhejébe

A tiszta könny altunkban esne meg,
Nyílnának reggel harmatos szemek

Azt sem tudom, dolgozni kéne-é,
Vagy csak vonúlni a szüret elé

De tán még a szüret sem érdekelné
Az élet csak szerelmet énekelne

Csak csókot ennénk, legjobb földi jót,
Nem vón kinek leverni a diót

A Nap borúlván, mennénk mind mesélve,
Lábunk megmosni csendes fűzes érre.

Fejünk merengés félre hajtaná,
A mosoly ajkunk nyílva tartaná

Amit beszél a víz, a lomb, az állat
Füleink mindent hallván hallanának

Tollát a gerle s hervadat felé
Levelit tölgy útunkra ejtené

Jaj, csuda vón az őszök levele:
Pillangó, ki nem száll, csak lefele

Télen beesné hajaink a hó
Óh, báj vón, bál vón, bomlani való

Állnának szembe a fiúk, a lányok,
Merő fehér anyók meg aggastyánok

Vón hahota, az ég ketté hasadna,
A boldog isten is velünk kacagna.

