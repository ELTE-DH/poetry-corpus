Hetivers [24]

I.

Hogy Keglevichet leszurták elébb:
Buzgón a tettek mezejére lép
A szövetség, mely párbajellenes,
A szövetség, mely párbajt ellenez.

És valahányszor párbajügy esik,
Nyomába kél száz szövetségi cikk.
Ha vért szagol, hát párbajt ellenez
A szövetség, mely párbajellenes.

A lapban hogyha áll a bajvívás,
Alatta mindig ott a felhívás,
Amelyben bőszen párbajt ellenez
A szövetség, mely párbajellenes.

De foganatja nincs soha, soha,
A felhívásnak sorsa mostoha
És dúl a párbaj, melyet ellenez
A szövetség, a párbajellenes.

De foganatja ne, ne is legyen:
Ó, mert hová lesz akkor - istenem! -
A szövetség, mely párbajellenes,
Mely abból él, hogy párbajt ellenez...

II.

A balti flotta tönkretéve,
A balti flotta elsüllyedt,
Japánországban újjongás van,
Oroszországban rémület.

Egész világ banzájt kiált most,
S Togó mestert dicsőíti -
De haj, Togó bús mindazáltal,
Egét ez nem deríti ki!

„Mit ér a győzelem, babér, mit,
Hogy méltányolnak a lapok:
- Óh jaj, - ha mint Oyáma, Eötvös
Károlytól kardot nem kapok?!...”

III.

Bombát kapott a csinos, vonzó
Spanyol királyka, az Alfonzó.
Egypár néző az áldozat, -
De Alfonzó épen maradt.

Épen maradt s most nappal-éjjel
A lapokat olvassa kéjjel.
Ah, mennyi hír, ah, mennyi szó -
Ez nagyszerű, ez bódító!

A kedves bomba ha merényel -
Fölér egy fényes fegyverténnyel:
A nagyvilág most - ez remek! -
Többet Togóról sem cseveg.

Ki ellen bőszen merényelnek -
Most imponálni kezd a gyermek.
És Alfonzó vígan kiált:
„Hej! bomba teszi a királyt!”

