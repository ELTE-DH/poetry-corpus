Adatok az őszről

Benne vagyunk már az őszben
Könyökig:
A kertet a kávéházból
Kilökik.

Panamát a forgalomból
Bevonnak,
S Ősbudában vége van a
Szezonnak.

Mint a partáj, háziurtól
Üldözve,
Gólya, fecske költözködik
Külföldre.

Hull a levél a lombokról
Ezernyi
S most kezdik a szénnek árát
Emelni.

Szezont most nyit nátha, csuz és
Podagra
S pénzünk alkonyát most visszük
Alagra.

Most jár le a Farkas-Raskó-
Pályázat
S most nyitják meg a sok komoly
Szinházat.

Mind a legszebb primadonna
Itthon van
S megjelenik Freystädtler a
Páholyban.

Most pihen meg a tenniszhős,
Az uszó
S jő a szép iránt fogékony
Caruso.

S jő a költő, ki vén, kopasz,
Nem borzas:
Prém, Zempléni minden héten
Felolvas.

S pár szimptomát ha kihagytam
Volna itt -
Lásd a többi lapok szezon -
Dalait.

