Az ágyuk

Montenegró Olaszországtól egy hegyi üteget kapott ajándékba, mire Ausztria Abessziniának küldött ágyukat.

I.

„Ha te ütöd az én zsidóm...” -
Ez ismert kiáltással
Abessziniának ma Bécs
Néhány ágyut nyújt átal.

Holnap jön majd Itália,
Nem hagyja magát ő sem
S ad Montenegrónak megint
Egy ajándékot bőszen.

A negyvennyolcból nem enged,
Tudom, a büszke osztrák -
És Bécsből Abessziniát
Sok jóval elhalmozzák.

A drága játék hosszú lesz,
Hosszú, talán örök -
És Menelik és Nikita
A markába röhög.

II.

Lövésre használták csupán
Az ágyut eddig -
Most másra kezdik.

Egymás orra alá vele
- Ez sok gyönyörnek -
Ma borsot törnek.

III.

Goluchowski arca derült lesz,
Szól boldogan:
„Ezt jól csináltam, nagyszerű ez,
Most rendbe' van -

Amit a multkor elveszték én
A szerb-bolgár vámon:
Népszerűségem az ágyuk révén
Most megtalálom!”

IV.

Ausztria, ó ne légy könnyelmű:
- Bár Olaszország megpukkad -
Óh Bécs, ne nyújtsd át Meneliknek
A drága finom ágyukat.

Ha a bemasírozás itt lesz,
Ha jő az Armee, a büszke had -
Mivel fogsz majd szétlőni minket,
Ha odadod az ágyukat?

V.

Ó mennyi ötlet, mennyi ész,
Ó mennyi fifika -
Nem is tudtam, hogy ily ravasz
A külpolitika.

Eddig oly ünnepélyes volt
S komor, mint egy bika -
S most a kedély terére lép
A külpolitika.

Hódolat illet meg csupán,
Nem pedig kritika -
Csak szállíts témákat nekem,
Ó külpolitika!

