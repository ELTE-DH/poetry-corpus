Tisza István elégiája

- Énekli ő maga -

Ej haj, az államférfiunak
Némelykor furcsa sorsa van...
Apponyinak, neki kivánom,
Ahogy én érzem most magam!...

Szobrom még nincs - és mégis, mégis
Szavamra, fáj minden tagom:
Pest, Győr és M.-Vásárhely népe
Hej, kővel ünnepelt nagyon...

Egy-két pofon nem a világ: Bécs
Ennyit tőlem megérdemelt, -
S, mint a Sion közismert bérce,
Ugy állok nála, el nem ejt!

- De százszor kinosabban érint
Ó, mint a hó, a kő, a bot:
Zártkörű ünnepeltetésem...
- Ez undorító állapot!

Utazzon kell, mint egy vigécnek,
S dicsérni az „erős kezet”;
Utazni bécsi árucikkben:
Képzelhető mily élvezet!...

S ha minden poklokon keresztül
Egy szállodához érkezem,
A nagyterembe fölcipelnek,
A „éljen !”-től zug szegény fejem.

Izgalmaktul remegve, mint a
Miskolci specialitás:
Nyelnem kell, hogy dicsér, magasztal
Egyik beszéd után a más.

Ah, képviselve van közöttük
Mindennemű felekezet -
S jobb ügyhöz méltó buzgalommal
Szorítok számtalan kezet...

Sok uriember „népgyűl” itten
A díszes, szőnyeges helyen -
Csak, kit jurynek szólíték fel:
A nép, a nemzet nincs jelen;

Sok uriember népgyűl itten,
Plasztronja szép, a frakkja ép -
S ordítva kint pokolra kiván
A nép, az istenadta nép...

...De bent - lágyan beszélni kezdek,
Ecsetelem a „lényeget”.
S zudulnak rám, mint kint az átok,
A jól vezényelt „éljen!”-ek...

S míg kézzel-lábbal ünnepelnek,
S finom claqueurok tapsa zug,
- Gyomromban ugy forrong az undor...
Hisz éljen, taps, - minden hazug!

Oly jól esnék leköpni őket,
Kik rózsát hintenek felém...
De hej, az „üzlet-üzlet” elvén
- Folytatom a beszédem én...

S amig a diszes társaságon
Pápaszemem legeltetem,
Rezignáltan megállapítom,
Kik ünnepelnek lelkesen:

Egyik báróságon mereng itt,
A másik egy kerületen,
A harmadik, az nem haragszik,
Ha főispánnak megteszem...

A negyedik trafikra szomjas,
...És így tovább mindannyian;
- Míg én közéjük utazom le,
Ők rám utaznak nagy vígan...

S ez Makótul - Jeruzsálemig
Így megy, az egész vonalon -
És így terem számomra, kérem,
Az úgynevezett „bizalom”...

