Strófák az utcasarokról

Gyere velem te bűn, nyomor leánya,
Téged sodort utamba ma a vágy,
Jöjj forró, mámoros pásztorórára,
Te utcasarkon hervadó virág.
Gyere velem te szintelen virágszál,
Nem tudom, ki vagy és mi a neved:
Arcodra a gázláng sugára rászáll -
Fiatal vagy s nem bánok egyebet.

Ki vagyok én, te se bánd, te se kérdjed:
Valaki. Jött és egy percig szeret.
Mohón lesi anyád és szűz testvéred -
Hoztam nektek egy falat kenyeret.
Ne dideregj itt, jöjj ölelkezésre,
Olcsó véredben gyuljon föl a láng...
Ez a titkos, vad nászok édes éje,
Csillagos fátyolt szőtt becézve ránk.

Jöjj bűn boldogtalanja, fűzd karomba
Karod, s menjünk az éjben csendesen,
Járjunk némán, járjunk elandalodva,
Hadd képzeljem: te vagy szerelmesem...
Te vagy a mesék Tündér Ilonája,
A hófehér, a szűzi ideál,
Kit lelkünk vár-vár rajongva hiába,
Kihez dalunk sejtőn, epedve száll...

...Ó hazug ábránd, esztelen imádás,
Bolondul hódoló illuziók! -
Te vagy a jó, a valóság, az áldás,
Te vagy az élet, a mámor, a csók!
Jószívű angyal, itt virrasztasz értem,
E satnya testet te öleled át:
Tied legyen ma szivem, szenvedélyem,
S holnap - tán nem is ismerek reád...

Gyere velem, mindenki szeretője,
Te vagy az én szomoru tavaszom...
Karom lemondón hajlik ölelőre
S minden csókom csalódva gyászolom.
Jöjj párom, induljunk hát... szerelemre...
Az éj útján, sápadt lámpák alatt
Remegő árny én, fázva, dideregve
Viszem neked az ifjúságomat...

