Kávé és kifli

Egy kis utcán egy homályos
Kávémérés létezett,
Létezett, létezett,
Melybe reggel sok szerényebb
Külsejű úr étkezett,
Étkezett, étkezett,
Ott szerényen étkezett.
Kávémérés ablakába
Volt pingálva két pohár,
Egyik: nagy kávé nyolc krajcár,
Másik: kicsi, hat krajcár,
Nyolc krajcár és hat krajcár.

Gazdája e vállalatnak
Egy molett özvegy vala,
Hegy vala, begy vala,
Agglegénnyel népesült be
Minden egyes asztala,
Asztala, asztala,
Minden egyes asztala.
Jövet-menet a vendégek
Kurizáltak őneki,
Ám a feddhetetlen özvegy
Nem kezdett eggyel se ki,
Egyik sem tetszett neki.

Egyszer egy gigerli jött be
Reggelizni peckesen,
Peckesen, peckesen:
Kérem adjon egy nagykávét
Szűrve habbal kedvesem,
Kedvesem, kedvesem,
Szűrve habbal kedvesem.
S hogy elment, sóhajt az özvegy:
Tetszem néki szerfelett,
Rám bámult és zavarába
Egy kiskávét fizetett,
Holott nagykávét evett.

Másnap is jött a gigerli,
Özvegyünk csak nézte őt,
Nézte őt, nézte őt,
Kis bajuszkát, nagy kravátlit,
Zöld fuszeklit, lakkcipőt,
Lakkcipőt, lakkcipőt,
Zöld fuszeklit, lakkcipőt.
Távozván a szép gigerli
Özvegy boldog: már szeret,
Nagy szórakozottságába
Csak egy kiflit fizetett.
Pedig kilencet evett.

És egy szép nap rácsördített
Özvegyünk az ifjúra,
Ifjúra, ifjúra:
„Szóljon már, hogy tetszem Önnek,
Hallgatása mily fura,
Mily fura, mily fura,
Hallgatása mily fura!
Nézze kérem nyilatkozzék,
Hisz az élet elsiet,
Vallja be a szerelmét, vagy
Vallja be a kifliket,
Mind a kilenc kifliket.”

