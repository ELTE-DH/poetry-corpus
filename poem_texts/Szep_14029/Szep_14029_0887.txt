Vasárnapi krónika

Lajosnap itt van! Minden honfi
Szivébe megrezdül egy hur: -
Egy „Lajos”-t meg kell ünnepelni!
És ünnepel paraszt, s az úr! -
Megülni ünnepét a névnek,
Mely éltető eszmévé finomult,
Városunknak apraja nagyja
Néhi erdőnkbe vonult.
Fényes vasárnap délutánján
Ide vonult ki nagy tömeg,
(Mit erdőnek azért neveznek,
Mivel fák benne nincsenek!)
No, de volt jókedv, - és ez a fő -
És volt ünnepi hangulat,
S Balázs ujjai közt a hurok
Hallatták édes hangjukat.
Tornyait, helyiérdekű költőnket
Is ott látám a nyüzsgő nép között,
Ki Kossuth Lajos tiszteletére
Ferencz József kabátba öltözött!...
Meglátszék a népünnepélyen,
Hogy olyan jó termés vala:
Vidám derüt sugárza népünk
Naptól barnult arculata,
És folyt a bor, sör, mint a pletyka
Vén asszonyoknak ajakán,
És a honért fellelkesedtünk
Grimm A és Társa italán! - .....
És, míg a hosszu asztaloknál
Ürült pohárra a pohár,
Odább a hüvös sátorokban
Táncra perdült sok fürge pár.
„Panem et circensem!” kiálta
Róma a nyomor közepett...
...Ennünk-innunk volt, most már egy kis
Látványosság következett!
Láttunk reménydus csemetéket
Ügyesen futni; jól teszik:
Ha majd katona sorba jutnak,
S harcba mennek: - hasznát veszik!...
S aztán láttuk, hogy zsákban futnak,
S eközben felbukott nehány...
.....Zsákbanfutás az életünk is:
S pályáján kidől, jaj, de hány!.....
S aztán láttuk, hogy ettek zsemlét,
- Azaz csak ették volna - ők,
De a zsemle - nagy fán terem, hej,
S nyujtózkodának az evők....
És végül láttunk versenyezve
Sok jó étvágyu kis legényt:
Jobb ügyhöz méltó buzgalommal
Falták a lekváros lepényt!.....
S, amikor a verőfényes nap
Mosolygó szép estére vált,
Egyik ügyes Kere-ke-skedőnk
A csillagokkal konkurrált!.....
Vacsora is volt; hazafias:
A Zsuzsi főzte paprikás!
S még soká hangzék a hazáért
Álmodás és - kurjongatás!...

