A köpeniki kapitány

Van egy kis város a világon,
A neve csinos: Köpenik;
Ez Párisnál is népszerűbb ma,
Őróla szól ezernyi cikk.
S van egy derék tiszt, egy vitéz tiszt,
Ki az, mindenki tudja tán -
A leghíresebb kapitány ma
A köpeniki kapitány.

A köpeniki városházán
Megjelent ő egy szép napon:
„A pénztárost, a polgármestert
Bocsánat, letartóztatom!”
Pereg a dob, a szurony csillog...
Milyen regényes ez, no lám -
És négyezer márkát emelt el
A köpeniki kapitány.

A hír a nagyvilágba szétmegy,
Ah, a köpeniki csata!...
És Hosztalek pukkad irigyen
És kárörvend Vidor tata.
A nagyvilág eltátja száját:
Ez egy zseni, ez egy titán -
A kapitányok kapitánya
A köpeniki kapitány!

A polgármestert lecsukatta,
A pénzt elvitte a csibész -
Az egész osztrák hadseregben
Nincs ennyit ötlet, ennyi ész!
Oh Bécs, hallgasd meg indítványom
Mely megmenti monarkiánk' -
Alkalmazzuk a vezérkarban
A köpeniki kapitányt!

