Hónapok

Január, január:
Szép állat a jaguár,
No de sokkal szebb a fóka,
Még annál is szebb a róka,
Annál ritkább, mennél kékebb,
Annál jobban kéne néked.

Február, február:
De teli van ez a bár!
Egy-egy koktélt kérnek ketten,
Egy-egy tangó a parketten,
Egy-két pengő a dzsesszbendnek,
Holnap nincs ebédje kendnek.

Március, március:
Ez a kislány már fius,
Úgy füstöl, mint Pál és Péter,
A szipkája másfél méter,
Szemöldöke pedig semmi,
Így lehet csak férjhez menni.

Április, április:
Száz virággal vár Pilis,
Vár tücsökkel, pitypalattyal,
Csókra szóló hangulattal.
E bolondság, ne félj attól,
Sohse megy ki a divatból.

Májusban, májusban
Elsején már május van.
Fészket rak a füsti fecske,
Őt nem várja házbérecske.
Vidd el, vidd el, édes fecském,
A felmondó levelecském...

Június, június:
Földön járni ún Ilus,
Csónakot hát nosza bérel,
Vadevezős Elemérrel,
Lenni kell csak hűnek, jónak,
Révbe érhet az a csónak.

Július, Július:
Elutazni úri juss.
Jó Deauville, de jobb Velence,
Sankt Moritz még jobb szerencse,
Ám jó egy kis falu tája,
Akinek nincs valutája.

Augusztus, augusztus:
A lesült hölgy au, gusztus!
Vörösebb az indiánnál,
És cigányabb a cigánynál,
Szerecsenek ilyen szépek,
Ezt nevezem fehérnépnek!

Szeptember, szeptember:
Csupa gond lett az ember,
Selyemboltban állogatni,
Kalapokat válogatni,
Dolgot a szalonnak adni,
Mindezért adós maradni.

Október, október:
Jaj de sok szép bontóper!
Bíró elé odaállnak,
Válnak, válnak, válnak, válnak,
Csak az igazira várok,
Elveszem, és én is válok.

November, november:
Fölfér most már a dzsemper.
Dzsemperben a nő lejár a
Cukrászdába egy teára.
Még csak keksz se kell a léhez,
A nő csak pletykára éhes.

December, december:
Két káró-ra veszem fel.
Csak csinálnék már egy szlemmet,
Abból vennék holnap dzsemmet.
Megbuktatnak a zsiványok:
Boldog újévet kívánok.

