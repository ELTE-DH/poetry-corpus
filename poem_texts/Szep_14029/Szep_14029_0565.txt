Hetivers [8]

I.

A láthatár szépen kitisztult,
Szemünk ma jobb jövőbe néz -
Mindenki újjong, egy busúl csak:
A bécsi kéz, a bécsi kéz...

A bécsi kéz, mely fojtogatta
A torkunk századokon át,
A bécsi kéz, mely átkarolta
A drága összmonarchiát.

E rejtélyes, titokzatos kéz,
Mely írta a történetünk,
Amely a régi fényes égre
Rut felhőket festett nekünk.

Mely ráncot vésett homlokunkra,
S közénk viszálymagot dobált,
A bécsi kéz, mely suhogtatta
Rajtunk az Isten ostorát.

A bécsi kéz, amely kilopta
Szánkból a sovány falatot,
A bécsi kéz, amely bennünket
Oh, annyiszor arcul csapott.

A bécsi kéz, mely Gotterhaltét
Dirigált magyar fül előtt,
A bécsi kéz, mely honvédkardra
Feketesárga bojtot szőtt.

A bécsi kéz, mely oly sokáig
A mi pénzünket csörgeté,
Amely sziklákat hengerített
Vánszorgó szekerünk elé.

A bécsi kéz, mely aknát ásott
Érdekünkben a föld alá, -
S mely a kedves Percel kezében
A zsebkendőt lobogtatá.

A bécsi kéz, melybe fogózott
A Tisza I. erős keze -
S amelyre most olyat sujtottunk,
Hogy letört mindörökre, le...

II.

Megjárta büszke Bécset sokszor
Részünkről számos helyzet-doktor:
Finom hatvanhetes kegyenc -
S most Bécsbe megy Kossuth Ferenc.

Én még fiatal vagyok, kérem,
De nem hittem, hogy ezt elérem...
S a Lajtán túl sóhajtanak:
„Ah: ők és találkozzanak...”

Rémlik, miként ha Mátyás menne
Bécs ellen újra győzelemre...
Bécs kedve most is oly sötét:
Nyögi a Kossuth F. nevét...

A Burg minden téglája reszket,
Udvarhölgyek vetnek keresztet,
És Smólen mester is sóhajt:
„Oh, jé: Kossuth fog jönni majd!...

Ez a körülmény szörnyűséges,
Ez bennünket megöl, kivégez.
Bécsben „a nagy rebell” fia
Ez halálos tragédia...”

S ha a magyarok ősz királya
Kossuth fiát előtte látja,
Csüggedt fővel elébe lép:
„Mért nem találkoztunk elébb?!...”

