Jön

Jön a tavasz,
Jön, jön,
jön
Boldog ember vagyok én,
S boldog ember
Ön.

Kibujik a
Rügy, rügy, rügy.
Ez a fának az ügye
Szóval magán-
ügy.

Rügyeznek a
Fák, fák, fák,
S mutatkoznak még egyéb
Ismert szimpto-
mák.

Fúj tavaszi
Szél, szél, szél,
Leviszi a kalapom:
Hát ez volt a
Cél?

A pacsirta
Szól, szól, szól.
Nem nekem szól, csak mivel
Néki esik
Jól.

És az ég oly
Kék, kék, kék,
S nekem most nincs semmi se,
Ami nékem
Kék.

Jön a tavasz,
Jön, jön, jön,
Ön okosabb, mondja meg:
Miért boldog
Ön?

