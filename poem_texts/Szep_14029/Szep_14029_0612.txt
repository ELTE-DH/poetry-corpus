Gorkij dala

Az óceánon áthajóztam
És Andrejevna is velem,
Az út oly szép volt, istenem.
De nem kéjút, kaland, regény
Kedvéért jöttem ide én.
E kirándulás célja más:
Ez biztos alapokon nyugvó
Irodalmi körutazás.

Tüdőm nem vész szorgalmasan már,
S börtönbe nem lök otthon zord Iván -
S újabb ötleteket kíván
A telhetetlen vén Klió,
Akivel jóba lenni jó.
A forgalom mindig haszon:
Most utazásban utazom.
Külföldre menni kellemes,
Isteni
Annak, aki zseni.
Ha botrány ér, ha sújt a baj,
Varázsom nő, miként a haj.
És kél
A tavaszi szél
És kél, kél,
Mint a tavaszi szél, oly könnyen
A könyvem.

Az óceánon áteveztem
- Előnyös, fényes alkalom! -
Andrejevnával kapcsolatban,
Kivel a hitvesem csalom.
Reményükben nem is csalódtak
A szerelmes szívek:
Mert az erényes jenkinek
Bizony
Szemet szúrt e viszony.
Kidobtak harminc fogadóbul -
A botrány egyre följebb lódul
S kéjjel betűztem a lapot...
És mit tesz isten? Oh egyszerre
Dugába dől az egész állapot.
Szanfranciszkóban ím a föld
Szó nélkül rengni kezd -
Oh jaj, ha tudtam volna ezt!
A föld reng, reszket és remeg,
A fene egye meg!
Szanfranciszkóval foglalkoznak
Kizárólag emitt-amott,
S konkurrál egy élő zsenivel
Ötezer névtelen halott...

És nem bánom, hogy reng a föld
- Neki is élni kell -
Nem irigylem máskor, ha dülnek házak
És megfulladnak százak -
De hogy ő is most szerepel,
Ez becstelenség, ez gyalázat!

Szívem a bú összeszorítja:
Ritka blamázs ez, ritka!
Az üzlet sajnos, nem ütött be,
Itt csillagom fel nem ragyog -
Egy útiköltséggel szegényebb,
S egy pehhel gazdagabb vagyok.
Pakoljunk innen, Andrejevna,
El a fenébe kedvesem -
Ilyen udvariatlan földre
A lábam többé nem teszem!

