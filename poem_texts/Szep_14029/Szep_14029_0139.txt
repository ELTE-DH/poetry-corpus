Ti ártatlan szegények

Én volnék a gőg
Nyelnék halálos étket
Hogy soha de soha
Ne véthessek már néktek
Ti érzékeny szegények.

Volnék én a kacagás
Egész nap nyűnélek
Volnék a búbánat
Messzi elkerülnélek
Ti jószívű szegények.

Én volnék az arany fény
Tennék glóriát rátok
Egymásra bámulnátok
Tyű de begyúlladnátok
Ti angyali szegények.

Volnék én a hold
Kinyitnám tiszta számat
Mesélnék mesélnék néktek
Meg is vigasztalnálak
Ti szótalan szegények.

Pillangós ábránd volnék
Álom, tündéri tréfa
Véletek, csak véletek
Járnék egy kvártélyra,
Ti kedves szép szegények.

A halál én volnék
Mese grófnő alakban
Úgy jelennék meg néktek
A haldokló barakban
Ti haldokló szegények.

De jószagú csókot adnék
De dobnám el rossz cihátok
Lágy hintóra tennélek
Szunnyadva ringanátok
Ti ártatlan szegények.

