A tolonckocsi

A rendőrségnek kapujában
Előállott a zöld fogat,
A tolonckocsiba befogtak
Három rendőrt és két lovat.
A zord sötétbe egy csavargót
Belökött a rendőri düh,
Bedugtak oszt egy nőszemélyt is
És a kocsis azt mondta: gyü!

Döcögött a toloncfiakker
Rendőri fedezet alatt,
S durván egymáshoz rázta őket
A nőt s a férfit, míg haladt.
A Zrinyi-utca szögletén már
A sötétben, hol nincs derü,
Egymást örömmel fölfedezték...
S kint a kocsis dünnyögte: gyü!

Egymásról tudomást szereztek
Két rongyos, elzüllött személy,
S testükben a Váci-köruton
Föl is zendült a szenvedély.
Bus csókjuknak tanuja nem volt,
Fapad az ágyuk, egyszerü...
S megáll a zöld hintó egyszerre
S a kocsis ujra mondja: gyü!

A nyugoti pályaudvarnál
Kihuzta egy rendőr a nőt,
Egymást egy percre sem láthatták
És el se bucsuzhattak ők.
S a keleti pályaudvarnál
A rendőrség, a kőszívü,
Ott tette le szegény csavargót...
S kint a kocsis azt mondta: gyü!

