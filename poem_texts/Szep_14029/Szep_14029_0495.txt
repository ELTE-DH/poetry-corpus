Vitézi tűnődés

Kérem,
A dolog úgy áll,
Hogy Montenegró már a harctéren
Operál
Törökország ellen,
Mert mint jellem
Szó nélkül csatázni kezdett.
Eztet
Meg kellett várnia
A finom Bulgária
Seregének,
De most majd ő jön,
Hogy vágjon, lőjjön.
Szerbiát is elönti a méreg,
Kirántja a kését,
S szalad, hogy el ne késsék.
Ennek már a fele se tréfa
Gondolja meg Görögország meg Kréta,
A fejüket megvakarják,
Felkerekednek,
S mert a békét akarják,
Hát verekednek.
Ejnye, ejnye - csóválják
Majd a fejüket az orosz meg az osztrák,
S mert ők is a béke álláspontját osztják,
Elvetik a háború csóváját.
Azaz egymásra mennek,
Ennek pedig rossz lesz a vége,
Bizony,
Mert én is a hadsereg kötelékébe
Tartozom,
S bár szelíd vagyok, mint a bárány,
S az oroszokat imádom,
A monarchia érdeke vár rám,
S magamat mundérba kell vágnom,
S ha majd elindul a sereg,
Az eső megered,
Sár lesz, de nékünk
Menni kell. Sietünk, megyünk sebesen,
Elcsúszok, az ágyú elé esem,
A lovak keresztül mennek rajtam,
Egypárat nyögök és meghaltam.
Elföldel a csapat, ha ráér,
Szülém könnyeket fog ontani,
S önök azt fogják mondani,
Hogy hős voltam s meghaltam a hazáér.

