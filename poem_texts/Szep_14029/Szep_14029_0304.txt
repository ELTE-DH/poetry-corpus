A kávéház

- Elégia -

Budapesten pincérsztrájk lesz,
Alkalmasint az lesz itt,
Leteszik a frakkot zordan
És a harcot felveszik.

Zakkót vesz föl s sztrájkba ballag
A markőr, a fizető...
Gyülik, gyülik, nagygyülést tart
Homlokomon a redő.

Bezárul a sok kávéház,
Megáll üzletmenete -
Ó e hirnél nem sötétebb
Egy pikkoló fekete.

Kávéház, te nyájas hajlék,
Én édes, szükebb hazám,
Most, hogy a sztrájk veszélyeztet,
Most szeretlek igazán.

Gondolok rád meghatottan,
Érző szivvel, álmodón:
Oda lesz a búfelejtő
Délutáni pikkolóm.

Oda lesz a billárdpárti
És az olcsó kaszinó -
Nem járhatok finom klubba,
Mint Festetich Tasziló.

Oda lesz a társaságom,
Annyi pajtás, jó, derék,
Mind, akivel elcsevegtem
És nem tudtam a nevét.

Oda lesz a sok szép asszony
S a tartalmas élclapok -
Művelődtem száz ujságból,
Most már elbutulhatok!

Habos kávé, bécsi virsli,
És pohárban két tojás...
A jövőben mindez emlék,
Büvös, csalfa látomás.

Ugy szeretlek, ó kávéház,
Mint a polgár a hazát,
S szivemet most valóságos
Honfibánat hatja át.

Ó, ha zárva lész előttem,
Én, akár a számüzött,
Busan ülök kis szobámban
A rossz butorok között...

Ó, ha tényleg pincérsztrájk lesz,
Ha jönnek a bus napok -
Kávéházam el nem hagylak,
Én pincérnek fölcsapok!

