A gyáva legény

(Ó-német nóta után)

Bemehetek hozzád este
Galambom, galambom?
- Bejöhetsz-i hozzám este,
Hát persze, hogy bejöhetsz te
Ha mondom.

Hogy menjek, hogy meg ne lássák
Galambom, galambom?
- Dehogy lássák, dehogy lássák
Csak nyisd ki a kapu rácsát
Ha mondom.

Hátha ugat majd a kutya
Galambom, galambom?
- Hogy ne ugasson a kutya
Csontot lökjél néki, buta,
Ha mondom.

Hogy lellek meg a sötétbe
Galambom, galambom?
- Hogy is lelsz meg a sötétbe,
Tapogatózz, majd elérsz te
Ha mondom.

A gúnyámat hova tesszük
Galambom, galambom?
- A gúnyádat hova tesszük
A ládára odatesszük
Ha mondom.

Apád anyád hátha felkel
Galambom, galambom?
- Apám anyám sose kel fel
Úgy alusznak, mint a tejfel
Ha mondom.

Jaj ha szólok s hallanának
Galambom, galambom?
- Hát ne szólj egy szót se, marha,
Semmi szükség nincsen arra
Ha mondom.

