Az abstinens orvosok

- Románc -

Tegnap volt az abstinens orvosok alakuló gyűlése, amelyen mindössze tizenheten jelentek meg. A gyűlésen az egyesület szabályait rendkívül megenyhítették;

Hatezer orvos van hazánkban...
S önöknek megizenhetem:
Vannak közöttük bornemisszák
Mintegy tizenheten,
Éppen tizenheten.

Tizenhét abstinens orvos van,
- Ez kérem hiteles adat -
És összejöttek megizenni
A szesznek a hadat,
A szigorú hadat.

Izenték bőszen órákhosszat
Az alkoholnak a hadat -
És némi nyájas részvét ébredt
Szívükben ezalatt,
Szívükben ezalatt.

Egymásra néz tizenhét orvos
- Ott kinn napsugár kóborol -
S tizenhét pillantás jelezte:
Oh, szegény alkohol,
Oh, szegény alkohol!

Egymásra néz tizenhét orvos:
„Ne legyünk oly kegyetlenek,
Elvégre emberek vagyunk tán,
A fene egye meg,
A fene egye meg!”

A szívük lassan megszelídül,
Szájukban összefut a nyál
S tizenhét abstinens ajakról
Egy sóhaj tovaszáll,
Egy sóhaj tovaszáll...

Békét kötnek az alkohollal
S csoda történik, csoda, lásd: -
Az abstinens orvosok vígan...
Isszák az áldomást,
Isszák az áldomást...

