Mátyás

Kedves Matyi, itt a nyár már,
Minden színház kapuzár már,
A szezon, szegény, halott:
Matyi, Mátyás,
Drága Mátyás
Ne félj semmit,
Nem ír mást más -
Írj egy nyári darabot.

Bertának van panamája,
Kritikusnak nincsen mája.
Vágd félre a kalapod,
Kedves Mátyás,
Híres Mátyás,
A nyár néked
Istenáldás -
Írj egy nyári darabot,
Akármilyen rossz bohózat,
Sózzad a nyakunkba, sózzad
Pesten ezért maradok
Vidám Mátyás,
Vicces Mátyás,
Tehetséged
Bármily csámpás -
Írd a nyári darabot!

