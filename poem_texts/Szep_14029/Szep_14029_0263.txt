Az ács kis fia

A régi világban egyszer
Élt a földön egy ácsmester,
Volt egy kis fia az ácsnak,
Akit híttak Jézuskának.

Nem játszott gyerekkorában
Búvócskát az iskolában,
Az erdőbe se szaladt ki
Csigabigát csalogatni.

Édes epret sose szedett,
Sose lopott kis verebet,
Nevetésre nem állt szája,
Sápadt volt a kis orcája.

Mert a szegényt szólitgatta,
A beteget gyógyitgatta,
Mert vándorolt reggel, este,
Az igaz utat kereste.

Ifjúsága így eltellett,
Benne öröme se tellett,
Egyszer aztán gyenge testét
A keresztre felszegezték.

Ott kinlódott, lassan vérzett,
A vidéken végignézett,
Hát a szélén szép mezőnek
Kis fiuk ott kergetőznek.

Nézte, hallgatta hallgatag,
Mind hogy hancúz, mind hogy kacag,
Csak egy sápadt gyermek látszik,
Ki a többivel nem játszik.

Aki a többitől messze,
Arra bámul, a keresztre...
Megmozdult a Jézus szája:
„A másik ács fiacskája.”

