Kis versek a hétről [3]

1.

Egy úriembert találtam az utcán,
Ki vállain negyvenöt esztendővel
Úgy bőgött, mint egy kis gyerek,
Kezében könnyes zsebkendővel.

„Mi a bajod, te szegény ember?”
„A parlamentbe szeretnék bemenni!”
Hát mér nem mégy be, szegény ember,
Ha a kívánságod csak ennyi?

„Bemennék én, de nem engednek be
A rendőrök, meg a hadnagyok.”
Mér nem, te szegény ember?
„Azér, mert képviselő vagyok.”

2.

Ó de szép lesz az idén
A karácsonyfa. Én
Már előre boldog
Vagyok, ha a sok szép dolgot
Elképzelem, amit rátesznek a drága
Gyönyörű zöld ágra.
Azt a kardot, puskát,
Amikkel felszerelték apuskát,
Azt az órát, amely nekünk ütött,
Meg azt a darab szenet,
Amit kapni nem lehet.
Meg azt a fügét, amit mutattak
A bankban, ahol kölcsönt nem adtak.

