Ének a negyven zsandárokrul

Az égen barna felhők járnak,
A helyzet szerfölött komoly, -
„Mi lesz, mi jő?” - mindenki ajkán
E szörnyű, bús kérdés honol.

Kárpátoktúl az Adriáig
Ez hangzik völgyön és hegyen;
„Mi lesz, mi jő most?” én is, mint más,
Ezen töröm szerény fejem.

S kutattam lázzal reggel-este
És délután a hírlapot -
Míg végre a derült sorokból
Az ismert villám lecsapott:

A sűrű, misztikus homálybul,
Mely elfeküdt a helyzeten,
- Zsandárok bukkannak ki végre,
Ah, számra nézve negyvenen...

Oh, annyi balszerencse közt s oly
Sok nézeteltérés után,
A t. Házban negyven zsandár
Üti a honatyát kupán...

S én meghatottan eltűnődöm
A negyven zsandárok felett...
Mely lényükből lágyan kiárad,
Oh érzem a költészetet...

A zsandárok! ez oly regényes...
Ez egy nagy és szép gondolat!
Ilyesmi nem termett a honban
Egy hosszú ezredév alatt...

- A boldogult Demosthenesnél
Százszor szebben beszél - a tett!
S e szempontbúl a zsandárkarban
Van ám tehetség módfelett!...

Eddig csak Tiszának jutott ki
A tettnek örömeiből:
Szegény fejét Pest hógolyóval,
És kővel ünnepelte Győr.

De most jaj nektek is, kik balgán
Lármáztok holmi szent honért:
A zsandárhad, hej, megszolgálja
A Házőrzői munkabért...

Ah, gondolatnak is mily kedves:
Ha Perczel int, ki elnököl,
- A negyven zsandár, „akit ér: vág,
Pofoz, tör, ront, dul, sujt, rug, öl!...”

Foglalkozásuk kellemes lesz:
'sz oly szép e működési tér...
- S a negyven zsandár - istenugyse -
A kormánypártnál többet ér.

