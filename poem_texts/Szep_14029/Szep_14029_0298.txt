Fürdőszezon

Ezer pengőt megspóroltam,
Hogy ezen az áron
Elmegyek majd Norderneybe
Fürödni a nyáron.
De mert a lovat imádom,
Zsebemben a pénzzel
Elnéztem a turfra minap,
Hova más is néz el.
Jaj, jaj, rosszul tettem,
Felit elvesztettem...
De megmaradt a fele:
Svájcba mehetek vele.

Ötszáz forint az is szép pénzt,
Csomagoltam tüzzel,
Gondoltam, a gyorsvonat majd
Holnap Svájcba üz el.
De mert a lovat imádom,
Zsebemben a pénzzel
Ujra elnéztem a turfra,
Hova más is néz el.
Megint rosszul tettem,
Felit elvesztettem...
De megvan még a fele:
Velencébe mék vele!

Ugye milyen jól megy nekem,
Lám milyen szerencse:
Kinn vagyok a vizből, hiszen
Vizbe van Velence.
De mert a lovat imádom,
Zsebemben a pénzzel
Ujfent elnéztem a turfra,
Hova más is néz el.
Ujfent rosszul tettem,
Felit elvesztettem...
Még mindig megvan fele -
Nagymarosra el vele!

Igy készültem Nagymarosra,
Balatonbüdösre,
Igy készültem összevissza,
Aztán visszaössze.
De mert a lovat imádom,
Zsebemben a pénzzel
Mindig el-elnéztem oda,
Hova más is néz el.
Egy frt.-ig sülyedtem,
S felit elvesztettem...
Egy forintnak a fele:
Gőzfürdőbe mék vele!

