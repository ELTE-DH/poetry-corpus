Vers (a halálba)

Város, hol spitály nincs az utcán,
Hol nincsen árvaház,
Hol siketnémák sincsenek,
Se nyomorékok, se vakok
Se őrültekháza nincsen. Se börtön, se bíróság,
Sem detektívek sem végrehajtó.

Szelíd malom, tanya, hol nincsen béres

Az emberek: egyformák, mint a juhok a nyájba,
Egyformák mint a dió a diófán,

Mint a kalász a buzatáblán,
Mint margaréta a mezőn.

Hol a gyümölcsbe nincsen féreg
Hol a viharból sár nem lesz.
Hol nyáron minden (...)
Hol télen senki meg nem fagy.

Hol tavasszal gyermekkacaj (...)
S ősszel édes bánatot sírunk.
Hol fegyver nincsen

Hol nincsenek patikák, üvegszemek,
Hol nincsenek aranyfogak,
Műlábak és sérvkötők.

Hol nincsenek ostobák sem okosak,
Hol (...) csillag

Hol a falukba nincsen kondás
Hol veszett kutyák (...)
S gyujtogatók és zsiványok

S hol sírunk ősszel édes bánatot
Most hó van és féreg
nincsen (...)
Anya

*

Le kéne szoktatni
Szívemet a vágyról,
S fájó koponyámat
Minden bolondságról
Mert le kell mondani
Már a boldogságról.

Le kéne kapatni
Tavaszt a világról
Le kéne szoktatni
Levelet az ágról,
Pusztai éjszakát
Fényes holdvilágról.

*

Az ifjúság eltelik
Reggeltől estig
Estétől reggelig
Szökik az ifjúság,
Az élet eltelik.
Én boldog nem vagyok,
Csak bús és szegény,
Én boldog nem vagyok,
Nem is élek én.
Tán egy napom se lesz
Se egy éjszakám,
Tán egy órám se lesz,
Egy percem se tán.

*

Az ablakban állok
Várok
Várok tétlenül
Várok tétlenül
Várok tétlenül
Az ablakon
Kinézvén várok tétlenül

Az ember azért jár két lábon, hogy mindig fel tudjon nézni az égre.

