A Bois de Boulogne-ban a padon egyedül

Mosolygó fehér angyal
Álmodoz az égen
Félig betakarva
Kék selyem paplannyal.

A napsugár a fűvön
Mint arany kígyó siklik,
Egy fának dűlt biciklit
Hirtelen megcsillantat.

Fehér erek, szűk mesgyék,
Csínos fiatal népek
Karonfogva ellépnek.
Fütyörésznek a lombok.

Fenn a felhők alatt
Halovány ballon áll,
Felhajított labda,
Aki az égen ragadt.

Az úton előttem
Autokban nők repűlnek,
Egy rám nézett, mosolygott.
Nem, nem, képzelődtem.

Fátyoluk utánok
Rebdes, hullámzik, lebben,
Istenem, mi van ebben,
Fátyoluk utánok.

Az Ermenonville felől
Idezengő-lengő
Elalélt keringő
Édes utolsót sóhajt.

Szezám, zárulj Szezám,
Óh Páris, fiatalság,
A fejem lehajtom,
Múltam, jövőm, hazám.

Hátam mögé somfordált
A bánat cigánya,
Ríjja ráncigálja
Nótámat a fülembe.

