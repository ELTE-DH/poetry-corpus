Az ifjúság, a szerelem

Kis verseskönyv fekszik kinyitva
A vén kritikus asztalán
Poétája valahol messze
Sorsát remegve várja tán...
S a kritikus olvasni kezdi
Szemüvegén át csöndesen -
Címét unottan elmormolva:
„Az ifjúság, a szerelem.”

...Nem nagy tehetség, aki írta.
De szerelmes, de fiatal
És a szívébül álmodozva,
Rajongva, forrón száll a dal.
Az égen csak a napfényt látja
És csak a rózsát idelenn -
És úgy lángol minden sorában
Az ifjúság, a szerelem...

S a kritikus szivét megejti
Tünődő, méla hangulat -
Beesett, fénytelen szemében
Valami tűz csak felgyullad...
Napfény oson be a szobába
És rózsaillat, hirtelen...
S valahol mintha zene szólna:
Ó ifjúság, ó szerelem...

...Eszébe jut a régi nóta -
Egy édes, aranyhaju lány.
És az a tűz és az a mámor
Első szerelme hajnalán...
Mikor rímekbe sírta ő is
Lelkét sok lázas éjjelen -
Mikor még lángolt a szívében
Az ifjúság, a szerelem.

Mikor még a babérért űzték
Illúziói, álmai,
S rajongva, sóvárogva indult
A hírnév szárnyán szállani...
S a pályának kijózanító
Robotját nem ismerte, nem -
Mennyi ábránd is elszáll véled
Ó ifjúság, ó szerelem!...

S a vén kritikus két kezére
Sóhajtva hajtja a fejét
És eltünődve nézi-nézi
A könyv virágos fedelét...
Szívében csöndesen siratja
Elillant multját a jelen -
S két könnycsepp hull a verseskönyvre:
- Az ifjúság... a szerelem...

