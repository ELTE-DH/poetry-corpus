Csak egy kis benzin kellene...

Én csöndes, jó fiu vagyok,
Élek szerényen,
A szerénység az én leges-
Legszebb erényem.
Szerényen illatozom én,
Mint egy szorgalmas ibolya,
Csak egy ki benzin kellene,
Szívemnek nincs más óhaja.
Egye meg a fene,
Csak egy kis benzin kellene,
Kellene,
Csak egy kis benzin kellene.

Szerénységem mást nem kiván
És mást nem tervel -
Benzint adj istenkém nekem
Néhány literrel,
S egy tartályt, beleönteni,
És persze hozzá gépkocsit,
Mely büvösen, és büzösen
Pesten végigszáguldozik.
Egye meg a fene,
Egy automobil kellene,
Kellene,
Egy automobil kellene!

Az Operába robogok
Prémes bundámba
S palotámba eljön velem
A legszebb dáma.
Igen, ha lesz majd benzinem,
Tartályom, automobilom,
Sok drága nő hozzám hajol,
Mint szellőhöz a liliom...
Egye meg a fene,
Egy finom metresz kellene,
Kellene,
Egy finom metresz kellene!

S ha netalán az élveket
Megunnám Pesten,
Trouvillba vinném nyáron el
Üdülni testem.
Montecarlo, Páris... bizony,
Kincs, szépség minden az enyém,
Pompás yachton sétálok át
Az élet sima tengerén...
Egye meg a fene,
Csak egy kis benzin kellene,
Kellene,
Csak egy kis benzin kellene!

