Pesti kertek

Gyertek tisztelt polgártársak,
A ligetbe gyertek, gyertek,
Megnyílnak ott legközelebb
A gyönyörű kertek, kertek.

Kivontat egy gummirádlis
Elé fűzött két paripa
Az amerikai parkba
És a jardin de Paris-ba.

Kihasadnak ott a bimbók
Hatósági engedéllyel,
Virágok közt andalogjunk,
Tántorogjunk egész éjjel.

Kizárólag este tízkor
Kezd virulni ott a rózsa,
És méltányos entreé mellett
Illatát orrunkba sózza.

A szerződtetett természet
Megszolgálja ott a gázsit,
Bár nem is az illat fontos,
Sem a bokor, sem a pázsit.

Budapesti szép kertekbe
Nem járunk mi ózon végett,
Odahúzzák a szívünket
Különféle helyiségek.

Kinek kell a kert itt nyáron,
S kinek kell a kertben ózon -
A pénzemért mást kapok majd,
Ha büdzsémmel megbirkózom.

Mit kerteljek, mit kerteljek,
Pezsgő kell és pezsgőtündér
S addig nyújtózunk a kertben,
Ameddig a készpénzünk ér.

És az utolsó krajcárig
Elviszik lepkék a mézet...
Oh természet, oh természet,
Friedmann-féle szép természet!

