A cápa elégiája

- Fiumei hangok -

A híres fiumei cápa
Csüggedten sírdogál magába.
A cápának, szegénynek,
A sírásra van oka tényleg.
A gyönyörű, kék Quarneróban
Töpreng búsan: Ez így nem jól van!
Eddig itt nyáron én voltam az úr -
S most elbántak velem gazul!
Fiumének ős idők óta
Én voltam egyetlen szenzációja
És írtak ott és írtak itt
Rólam színes hírt és krokit
S úsztam elégedetten, szépen
A Quarneróban és a dicsőségben...
Oh mily lesújtóan hatott rám
Most ez a Gotterhalte-botrány...
Hogy meggyalázták a magyart ott! -
S míg ez a botrány tartott,
Nem írtak rólam a pesti lapok -
Bár én magyarbarát vagyok...
S még nincs vége... Zanella úr
Dühöng és szerepel vadul...
Oh rémes, szörnyű sejtelem
Nyilall most át lelkemen:
Oh Fiumében a jövőben
Lesz esemény, skandalum bőven
És engemet
Ezután egy kutya sem emleget,
Zsurnaliszták elhanyagolnak,
S lejárom magamat maholnap.
Az élet már nem lesz oly édes:
Hozzászoktam a dicsőséghez
A Quarnerón gőgösen úszva...
A fene egye meg,
Most mehetek
A tengerből - a spirituszba!

