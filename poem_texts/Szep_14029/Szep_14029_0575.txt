Hetivers [18]

(A feltámadásról)

Midőn a kedves választáson
Megbukott a húsosfazék,
Két kezem összekulcsolám én:
„Óh, hála néked, magas ég!
Dicső tény, vígan üdvözöllek;
Egünkről eltűnt mind a fölleg -
A magyar nemzet, mint olyan,
Feltámadt végre komolyan!”

Kiváló honfiúi kéj volt,
Nemzetszínű élvezet,
A választások elmultával
Szerény szívem mit érezett.
És elhatározám azonnal,
Hogy áhítattal, buzgalommal,
A húsvét bájos ünnepén
Erről egy ódát zengek én.

Az idő eltelt, mint szokása
És most a húsvét ránk köszönt
És eredményez mint egyébkor
Alkalmi költemény-özönt.
S feltámadásról értekeznek
A lendületes vezércikkek...
Óhajtanám én is nagyon
Megírni tervbe vett dalom.

De haj - a nemzet bár meghozta
Magasztos, szent ítéletét:
Sugarait a hatalomnak
Itt még mindig Bécs hinti szét.
Bécs megneheztelt... Bécs nem enged...
S nézzük búsan az átkos csendet...
S habár kivágtuk a rezet, -
Tisza még mindig ügyvezet.

Feltámadásról hát hazudni
Tüzes ódát nem érdemes -
Kedves magyar, még mindig ott vagy,
Ahol a mádi - új nemes...
El van halasztva egyelőre
- Óh jaj - bizonytalan időre
A megható, dicső, csodás,
Szent nemzeti feltámadás...

