Egyedül [2]

I.

A tavasz hullámai zsongnak
Körül kacagón, melegen,
A tavaszban dalolva fürödnek
Napfényesen itt ezeren.

Érzem szíveik dobogását,
Látom, hogy lángol a szem:
Örök ünnepet ül a világon
Diadalmasan a szerelem.

Az ifjuság csodautját
Pártalanul rovom én,
Gond asszony jár karomon csak,
Rút asszony, szomorú, vén.

A tavaszt, szívem, te nem érzed,
Nem reszket az illata át -
Te megbabonázott bimbó,
Nem nyílsz ki sohase hát?

II.

Ha mosolyogni látom őket,
Kik párosak, szerelmesek,
Ha megszoritják egymást a kezek,
Ha édes titkokat susognak,
Zengése száll boldog daloknak -
Nagy árvaságom könnyre lágyul,
Zokogok gyáván, ostobául,
Ha mosolyogni látom őket.

És ha könny csillog a szemükben,
Kik párosak, szerelmesek,
Ha ajkukon sóhaj rezeg
És vivódnak és megcsalódnak,
Siráma száll a bús daloknak,
Betegek, boldogtalanok -
Vadul, pogányul kacagok,
Mikor könny csillog a szemükben.

