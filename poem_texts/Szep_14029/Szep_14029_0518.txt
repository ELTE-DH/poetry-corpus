De szép idő

van istenem,
Ez a kikelet, ismerem.

Az édes kikelet, azaz
Még fájóbb szóval a tavasz.

Most szép idő van, szép idő,
Az ég kék, mint a kékítő.

Az utcán sok nő látható,
A benzin szaga átható,

A fák a járdán rügyesek,
Az ágat nyesik ügyesek,

A fák alatt pad is vagyon,
Ráülök s magam otthagyom.

Felrántom a nadrágomat,
Keresztbe teszem lábomat.

Nos és tüdőm nagyot sóhajt,
És lelkem sok mindent óhajt.

Jó lenne lenni tengeren,
Bár viharos, megengedem.

Jó lenne finom kert ölén,
Hajolna sok virág fölém.

Jó lenne a szép idegen
Városokban járni nekem.

Jó lenne egy úgynevezett
Metresz, ki csókolni vezet.

Ki oly szép, mint az istenek,
S oly kedves, mint egy kis gyerek.

S jó lenne csekk-könyv mindehöz.
Mit könyvtáram rég nélkülöz.

Jó lenne az egyszerű rét
Füvén sétálni szerteszét.

Jó lenne vígnak látszani
És gyermekekkel játszani.

Jó lenne tudni keveset
Drinápolyról, mely elesett.

Lukácsról, aki nem megy el,
Kit Bécs oly őrülten kegyel.

Nem tudni ezt, azt és emezt,
Nem tudni mi az: Budapest.

De szép idő van, istenem,
Ez a kikelet, ismerem.

