A vándorlegények

- Jaj a lábom, jaj a vállam,
Nem állom már, jaj hogy álljam.

Ne kezdd megint, no ne jajgass,
Gyere szépen, gyere, hallgass.

- Üljünk le az árokszélre,
A ládámat hadd venném le.

Csak ne űljünk, csak haladjunk,
Késő lesz, el nem maradjunk.

- Éhes vagyok szomjas, vagyok
Én itt mindjárt leroskadok.

Gyere csak, előre nézzél,
Ne hadd magad, fütyörésszél.

- Mondjad merre, mondjad hova,
Mi vagyok én, isten lova?

Úgy vegyed csak mint egy sétát,
Szagolgasd a margarétát.

- Mondjad miért, mondjad meddig,
Mondd meg mért küzködtünk eddig.

Ott egy kútágas már, mondom,
Torony is jön túl a dombon.

- Ki vár minket, ki hí minket,
Ki kérdezi könnyeinket?

Mingyár nyílnak a csillagok,
Addig már én elballagok.

- Borúl az ég, fázok, félek,
Mondd meg nékem minek élek.

Majd a jószagú szénába
Megágyalunk éjszakára.

- Édesanyám is volt nékem,
Édesanyám nincs most nékem.

Lágy szénába belebúvunk,
Hallgatunk hogy elalúdjunk.

- Mondd meg mi lesz holnap reggel,
Mondd meg nekem mért keljek fel?

El nem búcsúzunk egy szóval,
Megyünk tovább kakasszóval.

- Emlékszem te, gyermek voltam,
Jó az isten azt gondoltam.

Elmegyünk mink szép vidékre,
Mintha mennénk tiszta égbe.

- Nem bírja már szegény szívem,
Megszakad már az én szívem.

Ott megszállunk, ott majd élünk,
Majd ott mindent elmesélünk.

