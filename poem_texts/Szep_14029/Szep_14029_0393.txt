Jön a tavasz

Tavasz, te szerelem idénye
Jöttöd mily bánatos nekem...
Egykor Puskin költői lénye
Így áradt búsan, melegen.
Az orosz költő jut eszembe,
Ki a tavaszról így rítt zengve,
Ilyenkor lett fájó dala
S húsz egynéhány éves vala.
Diákkorom szép olvasmánya:
Eszembe jut az Anyegin,
Szívembe mért gyűl annyi kín,
Tüdőm a sóhajt mért kívánja,
Ha jő a kikelet, azaz
Polgári néven a tavasz?

Óh annyi tavaszon keresztül
Hagytam zsarolni már magam
A kedves, csalfa Budapesttül
És spekuláltam oktalan,
Hogy életem tunya vackárúl
Felkelek, két karom kitárul,
És végre, végre az idén
Vidáman fogok élni én.
S ha az első zefir Budárúl
A Margithídon átszökik,
S a nők a muffot ellökik,
S a gesztenyés mimózát árul
Felugrok, futok, elfogom
Tűnő lepkém, ifjúkorom.

Hogy egy kis színinövendéket
Elcsábítok, vele megyek
S mely ismeretlen nékem (s néked?)
Megmásszuk a Gellérthegyet.
Színén a zöld ligeti tónak
Hintálni fog minket a csónak,
S megnyílik a barlangvasút,
Amelyen öt krajcár az út.
Álmélkodunk a bábszínházban,
Hajóhintán vitézkedünk,
Panoptikumba bémegyünk
Viaszvilágot nézni lázban,
Nincs hitvesem meg sógorom -
Babám hazáig csókolom.

Majd a korzóra is kijárok,
Eladni sápadt színemet,
Kocsmába, zöldbe vacsorálok,
Ez felfrissíti ínyemet.
A sziget is sokszor lát engem,
A fák alatt könyvvel kezemben
És érdekelni fog a Feld
Mátyás, ki sohsem érdekelt.
Virágot szúrok gomblyukamba,
Kezembe nádpálcát fogok,
Az ifjú népek boldogok,
Ezt mélyen érzem én magamba.
Barátaim nevessetek,
Én még egyszer suhanc leszek.

Fenét leszek, nem tok szaladni
Az elfütyölt vonat után,
Ez a tavasz is, mint megannyi,
Pesten telik le, nem Budán.
Csak sóhajom felel a szélnek,
Mely egy kis sétáról beszélget.
Én nyújtózkodom, heverek,
Francia kártyát keverek.
S ha az utcán a bosnyák banda
Felharsan, akkor ablakom
Spalétával végigrakom,
Csúnyán káromkodok magamba
S útálom a gyerekhadat,
Mely a banda előtt szalad.

