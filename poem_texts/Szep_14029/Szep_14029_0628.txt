A cár és a dúma

- Orosz románc -

A dúma végre megszülemlett,
A dúma végre összeült,
És Oroszország zord egére
Modernebb hajnalpír derült

Az elnök szól: „A muszka népnek
Dúmát adott a cári kegy, -
Hálálkodjunk hát a cárnak!”
És ezzel Peterhofba megy.

A peterhofi trónteremben
A küldöttség a cárra vár:
Aranyfalon bizánci képek,
Bizánci képen napsugár..

A napsugárban isten-áldás,
És ebben szólal meg az ég,
És isten örök akaratja:
Szabadság és testvériség!

Testvériség és népszabadság
Győz korszakon, győz fegyveren, -
Megrendül éljen-riadaltól
A peterhófi trónterem.

Sápadtan, kis egyenruhában, -
Fáradt szemében méla láng, -
A cár a baldachin alatt áll:
„Éljen a cár!” „Éljen apánk!”

Hajlongva szólal meg az elnök:
„A régi, szörnyű kor lejárt,
Testvériség virul s szabadság -
Az isten tartsa meg a cárt!”

Felel a cár ráccsolva, halkan:
„Üdvözlöm kegyelemmel itt
Legfelsőbb trónom zsámolyánál
A dúma tisztelt tagjait...

Legyen rajtuk isten kegyelme,
Hozzá kell mindig esdenünk, -
Jól mondták, hogy tartson meg engem
Erőben, épen istenünk!

Csak egyre kérem még a dúmát,
Most elbocsátván magukat:
Tartsák hűséggel, szorgalommal
Ülésüket. - És szájukat!”

Éljen-vihar. Künn ágyú-dörgés,
A cár belső termébe ment.
Így lett meg az orosz hazában
Modernül az új parlament.

