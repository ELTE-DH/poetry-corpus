Az alvó fakir

A bűvös Indiának földjén
Élt egy fakir a Gangesz völgyén,
Igy szól egy elsárgult papir,
Ki nem csinált mást életében,
Lefeküdt a hasára szépen
S aludt, aludt a szent fakir.
Hevert a kéjnek egy nemével
A gyékényén nappal meg éjjel
Reggel ugy mint estefelé
És alszik, és alszik,
Alszik, nem fárad el belé.

Az is benne van a mesébe,
Volt néki szép kis felesége,
Kinek nem izlett úgy a lét,
Ura felett a legyet fogat
S itt-ott megrugta, mert megszokta,
Alvó fakirunk szent fejét.
Forró az indiai este,
Hűtlen lett végre a menyecske,
Egy éber hinduért üzent,
És alszik, és alszik,
Alszik mint a bunda a szent.

Menyecske hivott sok sok hindút,
Az egyik ment, a másik indút,
Gavallér, óh, mindég akad,
A fakir alszik áhitattal,
A földön alszik éjjel-nappal
S az ágya egyszer leszakad.
A zajra a fakir megrebben:
„Kérném egy kissé csendesebben,
Az ember aludni se bir...”
És zordul befordul,
Szunnyad tovább a szent fakir.

(Ajánlok a végére egy nagy hortyogást! Sz. E.)

