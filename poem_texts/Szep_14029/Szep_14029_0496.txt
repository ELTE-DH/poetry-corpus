De borzasztót álmodtam

az éjjel!
Az erdőbe sétáltam
És eltévedtem és szerteszéjjel
Tanácstalanúl jártam
Közbe lement a nap
S feljött a hold,
Egyre nyugtalanabb
Lettem, féltem, oly szörnyű volt
A magány és zúgása a szélnek
És sehol egy emberi lélek.
Futkostam kérlek
Az erdőben összevissza,
Mint a sok színházi kulissza
Közt a járatlan udvarló
És gyarló
Életemet kérlek aláson
Nagyon féltettem. Egy tisztáson
Hirtelen rémülten megállottam.
A kisérteties holdfényben ottan
- Nini és hallga! -
Morogva állott egy falka
Rendőr. Ó borzalom, utálat!
Úgy látszik, éhesek voltak,
Vonítottak és csaholtak
Szájuk eresztette a nyálat,
Éhes nagy foguk villogott,
Szemük vérszínben csillogott,
Vad szenvedélyükben a kába
Dúvadak egymás nyakába
Harapdáltak. Ó istenem
Észrevettek. Mi lesz velem.
Szaladni kezdtem, ahogy bírt a lábam,
A rendőrök utánam,
Hörögve, bőgve és üvöltve,
Hova meneküljek? A földbe
Nem bujhattam, szaladtam egy bokorba,
A rendőrök sorba
Szaglászva, meglapulva
Körülvették a bokrot. Egy perc múlva
Láttam, hogy el vagyok veszve
És összegezve
Minden erőmet, gyorsan egy fára
Másztam, nemsokára
Tíz-húsz rendőr mászott
Utánam. Én a legfelső ágra
Kúsztam. Hintázott
Alattam a gyenge ág
És egyre magasabbra hág
A rendőr, a tömérdek
S mikor ők is fölértek
S megragadtak, abban a pillanatban
Leszakadt az ág alattam,
Összetört a testem,
Mire a földre estem
Közibük. A rendőrök száza
Nekem esik, cibálja, rázza
- Ó micsoda jelenet! -
A lábomat, karomat, a fejemet,
Nem maradt épen semmi részem,
Széttéptek egészen
S vad csámcsogással faltak, faltak,
Még most is falnak, ha meg nem haltak.

