Vilmos Bécsben

- Tanulságos románc -

Lassan begördül a vonat,
Vilmos megérkezik:
Forrón köszönti Ausztria
S egy fremdenblatti cikk.

A császár, szerző, énekes,
Építész, rendező,
Szabász, turista és zenész
Vendégül Bécsbe jő!

És mindenféle nyelveken
Zendülnek éljenek,
Hogy a penzingi pályaház
Falai rengenek.

Zeng németül, zeng lengyelül,
Csehül, kucséberül,
Szlovénül, vendül, olaszul, -
Végül luegerul.

„Ez oszt a szép fogadtatás!”
Szól Vilmos és hevül:
„E bájos osztrák potpourrin
A lelkem földerül!”

És újra zeng a viadal
Föntebb írt nyelveken, -
Vilmos szól: „Egy a sok közül
Hiányzik itt nekem?!

Éltetnek németül, csehül,
És - ah! - luegerül.
De - hah! - éltetni engemet
Magyar szó nem kerül?!

Magyar éljent is akarok, -
Hát nincs itt valaki,
Ki erre célzó magyar
Kommandót adna ki?!”

A jó Beck báró elpirul:
„Felség, bocsánatot,
Ön az oka, hogy Bécs magyar
Vezényszót nem adott.

Most nem lehet magyarul
Éljent vezénylenem, -
Különben tartsa meg soká
Felséged' istenem!”

Ah, így esett meg az eset,
A nagy szenzáció:
Hanem a császár az oka,
És nem a náció!

