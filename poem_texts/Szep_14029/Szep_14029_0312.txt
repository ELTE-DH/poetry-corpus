A kapualjban

A kaput már régen bezárták,
Bus, elhagyott az éjszaka,
A kapualjba néz a holdfény,
Ott áll egy cseléd s egy baka,
Ott áll egy cseléd s egy baka.

Hallgatnak egymáshoz borulva,
Mint ázott tollu két madár,
Mint fejfák régi temetőben...
Mosolyog, aki arra jár,
Mosolyog, aki arra jár.

Az otthonuk a zord kaszárnya,
S a rossz, sötét cselédszoba,
Állnak s gondolnak egy pusztára,
Egy szép falura, vagy hova,
Egy szép falura, vagy hova.

Hol a rejtelmes zöld buzában
Friss ágyat bont az alkonyat,
Hol nászindulót huz a szellő
S az elmorajló gyorsvonat,
A szellő és a gyorsvonat.

Nagy étvágyával elragadta,
Elnyelte őket Budapest,
Kapu alá szöknek szegények
Reszketve, hogyha jő az est,
Ha csókot prédikál az est.

Itt gunnyasztanak, bóbiskolnak
Némán a kapualjba benn...
Átellenből figyel a rendőr:
A kapualjba rend legye,
A kapualjba rend legyen!

