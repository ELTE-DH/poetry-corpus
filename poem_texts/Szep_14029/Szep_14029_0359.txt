A Sándor utca

Ez az utca oly különös,
Ily utcában még sohse laktam,
Idegen nekem ez a csönd
S a nép fölöttem és alattam.
Gyűlölöm ezt az uri csöndet,
Oly üres, gőgös, oly sivár...
A Sándor utcán villamos nem csönget,
Itt verklis, handlé sohse jár,
Itt verklis, handlé sohse jár.

Komoly, bús, barna paloták
Állják körül a Sándor utcát,
Szentségtörő vagy, egylovas,
Ha rajta dübörögve futsz át.
Itt áll a parlament, a régi,
S a Muzeum is itten áll,
Mely mult időkrül némán tud regélni -
És itt lakik Gyulai Pál,
És itt lakik Gyulai Pál.

Akácfa áll az udvarán
Ez utcában sok néma háznak,
Zsalu őrzi az ablakot,
S mögötte halkan zongoráznak.
Akácillat, hervadt szonáta
Az utcán este átsuhan
S kiáll egy sápadt asszony ablakába
S a holdba néz szomoruan,
A holdba néz szomoruan.

Nincs esti séta, nincs kaland,
Családapák, szegény diákok,
Midőn fölébük hull az éj,
Eloltanak minden világot.
Alszik a Sándor utca némán,
Az éjnek itt nincsen szava...
A sok palota oly sötéten néz rám,
Ha hajnalban megyek haza,
Ha hajnalban megyek haza.

