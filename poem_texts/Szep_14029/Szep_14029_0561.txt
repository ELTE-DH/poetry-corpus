Hetivers [4]

I.

Az ülésszaknak vége hát:
Bezárták a Ház kapuját,
Mely szárnyszegetten csüngött róla:
Bevonva már a lobogója.
És benn a csengő nem szól csengve,
S nem utasítnak senkit rendre,
Az erős kéznek temploma
Nem zajlik már, mint a Duna.
Hárman nem lepik el a sarkot,
Kordont a rendőr hát nem alkot.
Nincs lárma kint, nincs lárma bent,
Oly megható a néma csend...
Tisza ajkárúl a teremben
Sok szállóige már nem lebben.
Oly csöndes, oly üres a Ház:
Plósz törvényt már nem magyaráz,
És torzzá dúlva arcvonásit,
Rigó reá szörnyet nem ásít...
- Nem mondhatnám, hogy a kedély víg:
Ki „Nagyságod” volt három évig:
Átkozva csöndesen Tiszát,
Tekintetessé vedlik át.
De van remény - és rá megint
A „Nagyságod” szép címe int;
A sok jelölt a honba széjjel
Zászlón lobog, harcolva széllel.
Meghalt az ülésszak; tehát
A kortes úr „éljen”-t kaját -
Jöjj hát bankó, mit bárók adnak,
És vedd át csöndes birodalmad...

II.

Magunkkal voltunk elfoglalva;
Port-Arturnak ez vala gát -
Szenzációink elpihentek
S Port-Artur megadta magát.

Mert fő a népszerűség, kérem:
Beszélhetünk róla megint -
Ujfent verik a Port Artúron
Kávéházbéli vicceink...

III.

...És annyit balszerencse közt,
Oly sok viszály után
Ah, Őfelsége trónbeszélt
A vén Budán.

Lihegve leste a magyar,
Mit mond a jó király,
Hoz-é sebünkre balzsamot,
Mi ég, mi fáj?...

Tekintetünk remélve hűn
Az ajkára tapadt:
Vártuk a bölcs, a fönséges,
Szent szavakat.

S ajkán, melyről az eskű szállt,
Ajkán, mely megható -
Megcsöndült egy dicső ige:
„A marhasó...”

A tömeg zúg, esküt kíván -
És hull, mint künn a hó,
Sebünkre lágyan finoman
„A marhasó...”

Ez az, mi ápol, eltakar,
Mi szent, mi szép, mi jó;
Oh, értsd meg ezt a szót, magyar:
„A marhasó...”

Egünk borús, egünk sötét...
- Ne búsulj, olvasó:
Keserveinkre cukorpor
„A marhasó...”

Szerezz hozzá finom zenét
Hamar, hamar, Kacsóh:
Hadd zengjen bércen-völgyön át
„A Marha-marha-marhasó...”

