Fohász

Bárcsak felmehetnék
A mennyekbe liften,
Térdelnék Elébed
Te jóságos Isten.

Kezem összetenném,
Úgy kérnélek Téged,
Tegyél nekem egyszer
Egy kis szívességet.

Amit Tőled kérnék
Szepegve, dadogva,
Egy szavadba kerül,
Egy bólintásodba.

Könnyem is pottyanna,
Előtted nem szégyen,
Kérnélek jó Isten
Hogy most tél ne légyen.

Szentséges Közönyöd
Jobb időkre tedd el:
Az idei telet
Engedd el, engedd el.

Pillants le erre a
Megbukott országra,
Lyukas tetők néznek
Te fényes orcádra.

Nincs ablak a falban,
Pincébe fa nincsen,
Nincs szűcs, ki vállunkra
Meleg bundát hintsen,

Vékony rongyainkat
Nézzed jó Teremtő,
S ki cipőt talpalna
Nem jön olyan mentő.

Jaj, ha a tél ránk nyit,
Megfagy itt az ember:
Ne legyen december,
Legyen csak szeptember.

Gyepen ne legyen dér,
Zuzmara az ágon
A mezőt liszt lepje
Most Magyarországon.

Hó, eső ne hulljon,
Föld ne legyen fertő,
Essék, ha esni kell,
Inkább majd tépertő.

Ragyogok majd Rád, mint
Gyertyalángos oltár,
Sose felejtem el,
Milyen kedves voltál.

