Citera

Serkenj fel lantos

Pendítsd citerádat

[Egy zsoltár kezdete]

Pendítsd citerádat,
Édes beszédre
Nyisd ki néma szádat.

Ládd a havak hogy
Esnek a tetőre,
Utcára, térre,
Kertre, temetőre.

Ládd hogy borúlnak
Hetedhét határon
Hangtalan halkan
Mint a tiszta álom.

Hallod a zörgést,
Emlékezni tudsz tán,
Látod egy szánkó
Szalad el az utcán

Hallod a zörgők
Zengenek, zenélnek,
Hallod felelnek
Régi régi télnek.

Hányd el szívedről
Azt a csúnya terhet
Mit e világon
Naprúl napra felvett.

Tedd le a gondot,
Nem illet az téged,
Nem a siralom
A te mesterséged.

Nem terád szabták,
Lóg rajtad a bánat,
Nem a halálnak
Jöttél tanújának.

Jöttél szép szánon
Gyémántozott hóba
Emberek közzé
Csak látogatóba.

Arany dudával
Zengi az emberekhez,
Mind a népekhez,
Mind a nagy sereghez.

Mondjad hogy éljünk
Mondd az isten mondta,
A vén kaszás mondd
Úgyis jön naponta.

Mondd ki az eget,
A napot, a holdat,
Danold ki nékik
Danolnivalódat.

Mondd két kezökbe
Vegyenek virágot,
Szagolni, színi
Földi boldogságot.

Mondd este gyűjtsék
A csillagok kincsét,
Mondd gyöngy a harmat,
Egymást avval hintsék.

Mondd a madarak
Mi szépek, mi szépek,
Mondd meg a vágyak
Ilyen futri népek.

Mondjad az élet
Egyetlen, egyetlen,
Mondjad prezent az,
Nem lehet kegyetlen.

Mondd friss karokkal
Leányt kell ölelni,
Hangos torkokkal
Bordalt énekelni.

Kelj fel, tukmáld rá
Minden egy emberre:
Menjen a partra,
Nézzen a tengerre.

Mint a doktor szól:
Mondd á, nyisd a szádat,
Ó: mondd előttök,
Hadd mondják utánad.

Mondd jobb kezökkel
Egymást símogassák,
Mondjad verésnél
Az kisebb fáradság.

Mondjad nézzenek
Egymásnak szemébe
Mint ha lenéznek
A kútba, a mélybe.

Esik a hó, mondd,
Nézzétek valóság,
Fehér lesz minden,
Olyan mint a jóság.

A telet isten
Mondd örömnek adta,
Egymást célozni
Itt a lágy hólapda.

Mondd csuda élet,
De jó hogy itt állunk,
Legyünk még többen,
Hóembert csináljunk.

