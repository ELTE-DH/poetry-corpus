A mozdony

Füstöt okádva, szilaj robogással
Vágtatok végtelen útakon átal,
Rovom az utam, sohse nyugodva -
Előre! Előre! - az életem ez...
Lobog bennem a tűznek erője, hatalma -
S a végzet a sínekhez leszegez...
Restül, mereven, ridegen,
Szörnyű-szabályosan kimérve nekem,
Gyáva erővel örökre
Leragadva a porba, a rögre,
Huzódnak előttem végtelenül
A sínek, a sínek...

Mindig titeket látlak, ha megyek,
Ó sínek: a föld tele van veletek!...
Felül vagyok, rajtatok én tapodok -
És szolga vagyok... nyomorult rabotok!
Hiába erőm, a hatalmam, a lángom,
Tiétek a cél, akarat!
Nektek rovom én utamat,
Ti vagytok az úr a világon,
Ti vagytok... az Isten -
Sínek, buta sínek!

Forrong, lobog, izzik bennem a tűz...
- Fellázad néha s úgy ösztönöz, űz.
Elhagyni a sínt, mit unok, gyűlölök,
Melyen millió más vonat is dübörög...
Lázít a tűz és tüzel egyre,
Kitörne az ujra, az ismeretlenre,
Hol senki se járt soha...
s mit tüzszemem itt lát,
S mit a sín óvatosan kikerül -
Rombolni szeretném olykor a sziklát!
Titkok homályos ösvényire vágyom,
Szállani gáttalanul... egyedül!
- S villognak ilyenkor,
Kacagva a dőre, vad álmon,
A sínek a sínek...

Értem: jaj annak, aki letér -
Csak az halad, aki a síneken él,
A síneken mindig!
Lezuhan, összetörik, ki lesiklik...
S míg a tűz vadul ég -
A sínbe fogózik a gyáva kerék:
S én tehetetlenül, én leigázva,
Örök-szomjan epedve s lázongva hiába,
A megunt, a gyűlölt utakon maradok...
Restül, mereven, ridegen,
Szörnyű szabályosan kimérve nekem,
Húzódnak előttem végtelenül
A sínek, a sínek...

