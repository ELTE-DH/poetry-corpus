Hortobágyi csárda

Kidűlt-bedűlt, rongyos hortobágyi csárda,
Csárda előtt búsúl ősz-öreg gazdája...
Darulábas ágas: nekiveti hátát,
Onnan bámulja a Hortobágy pusztáját...

Csak nézi, csak nézi... oly merően, mintha
Valami különös dolgokat láthatna...
Pedig oly egyhangu, unalmas a puszta!...
Vak dühében a szél a porfelhőt fújja...

...Szél-fújta porfelhő kavarog... alakúl...
Csak nézi az öreg... látja káprázatúl...
Lobogós ingujjak... dübörgő lovakkal:
Bogár Imre robog barna betyárokkal.

Csárda előtt megáll a robogó csapat;
Ágashoz kötik a táncoló lovakat.

Bogár Imre bemegy cserepes csárdába,
A barna betyárok bemennek utána.
Hangos lesz a csárda: Bogár Imre mulat;
Szikrázik szemében keserves indulat!...

Üveggel az asztal telistele rakva,
Ott sürgölődik a csapláros magzatja,
Hortobágyi puszta legszebb virágszála;
Minden szegény legény bolondúl utána!

Hiába szeretik a szegény legények:
Bogár Imre birja szerelmét szivének.
Csak Bogár Imrének mosolyog szemébe,
Csak néki űl most is kináló ölébe.

Előkerűl végre a fekete cigány,
Táncol a vonó az újjongó muzsikán!
Táncol Bogár Imre újjongó kedviben,
Rakja rózsájával a csárdást sebtiben!

...Egyszerre szomorú nótát kezd a cigány:
Reszket a vonója a siró muzsikán...
Nem várja, hogy mondják. Tudja, hogy ezt így kell...
S hogy játszik a vonó a betyár lélekkel!...

Nem fáradt a betyár, mégis abbahagyja:
Búsan leborúl a recsegő asztalra...
Mint a muzsikában, sír benne a lélek!...
S bólintgat fejével: „Hejh, te betyár élet!...”

Nyeritnek a lovak... „Jönnek a zsandárok!”
Nyeregbe pattannak a barna betyárok...
Elnyeli őket a puszta messzesége -
Néz a lány utánuk, s könny gyűl a szemébe.

- - - - - - - - - - - - - - - - - - - - - - - 

Leül a porfelhő elnyugtán a szélnek:
Felébred az öreg; álmából felébred.
Előtör melléből fáradt sóhajtása,
S dünnyögve befordúl az üres csárdába...

