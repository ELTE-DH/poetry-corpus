Hölgyeim és uraim

nézzenek meg engem,
Egy újságot tartok a kezemben,
Mert ugyebár lépést kell tartani
A világgal és ami
Történik, mind tudni kell nekem
Nem?
S mikor végigolvastam a lapot,
Bágyadtan leejtem az ölembe,
S elgondolkozom, nemde?
Fejemben ekkor török csapatok
Vonulnak át száz meg százezeren,
Bús, barna arcú ottománok
S mikor a törököket befejeztem,
Már Montenegróba járok
Hol a fekete sziklák barbár népe
Puskát, ágyút süt el, ordítva késel,
Elbukik és meghal megannyi nyögéssel
S lelkemben mindet jajgatva siratja
Szeretője, anyja, atyja.
A másik pillanatban a görög
Hadüzenet zörög,
Feldübörög a komoly
Bolgár s a vad szerb bomol.
Látok minden katonát külön,
Mindnek az életét becsülöm,
Mindnek a halála fáj.
Aztán elborul a táj,
Hollók lepik el a halál honát.
Veronált
Ivott Schönberger báróné s déli
Sürgöny szerint utolsó perceit éli.
Horvátországban odaát
Fel fogják akasztani Jukics Lukát,
Politika... Népgyűlés... Vakok...
Tejhamisítás... Új színdarab...
Deroute a tőzsdén... Azonkívül a nap
Sápadtan süt, a szél leveleket hajszol,
A szegény ember kormos gesztenyét majszol,
Mennyi baj, bűn, nyomor van
Mily csúf és szívtelen dolgok,
És elgondolom napjaimat sorban
Múlik az év s én most se voltam
Boldog
Fojtottan zokog belül a lelkem,
Nem oly szép az élet, amilyennek képzeltem.
Ó istenem,
Fejemen problémák dübörögnek által,
Mi lesz velem
És mi lesz Törökországgal?

