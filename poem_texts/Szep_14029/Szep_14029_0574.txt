Hetivers [17]

I.

Köszöntelek vígan, régi aera,
Oh kedves, vonzó hangulat -
Mit sajnosan rég nélkülöztünk:
A tisztelt Ház megint mulat.

Már oly unalmas volt a válság,
Oly száraz, szürke, istenem!
Az olvasót mi földerítse,
Nem volt poezis semmisem.

- De most forr, izzik, pezsg az élet,
Tavaszi lázban van a Ház;
Tevékeny újra már a csengő,
Amely a „nagy zaj”-jal csatáz.

Oh, nyájas olvasó, nem élvez,
Ha nyájasan olvassa ön,
Mint másznak itt egymás orrára,
S zúg becsületsértés, özön?...

A kiskorú új honatyáknak
Az alkalom már végre int:
Egyet-kettőt szűz-közbeszólnak -
És szerepelnek, mint a pinty!

Mulatunk... száz bajunk iránt ma
Az érdeklődés már laza -
A Ház a fő itt elsősorban,
S csak másodsorban a haza!...

II.

Fölemelék nyugdíjad nagyra -
Kisüti ám a fürge vajda,
S szavát ez ellen - oh Dezső -
Fölemeli a balmező.

Jól megérdemelt nyugalmadnak
A megtorlók nyugtot nem hagynak;
S a krokigyáros - képzelet
Folyton foglalkozik veled.

Letárgyaltak írásban - képben,
Oh, árva zsebkendő-vitézem,
Százszor megöltek... most pedig
Nyugdíjad is fenyegetik.

A nyugdíjat, mely kizárólag
Vígasza gyászos bukásodnak...
S a bús kérdést mos felteszem:
- Hát érdemes volt, Perczelem?!...

