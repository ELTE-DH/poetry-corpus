Tojás

Tyúk kiáltja: kotkodács,
És kipottyan a tojás,

Mint a hó, oly szép fehéren,
Én ezt ésszel fel nem érem.

Rejtelem ez, mint az éj:
Hogy lett ily fehér a héj?

S miből lett, miféle mészből?
Mit sem értek az egészből.

Meg a héjba a bele,
Az is hogy került bele?

Nyúlós pépből, léből, habból,
Abból lesz a csibe, abból.

Kotlik a tyúk, izibe
Itt a sárga kiscsibe.

A tavasznak bűve-bája,
Isten csipogó babája.

Nem kerül mind a csibe
A mi szemünk elibe:

A tojás elindul este,
Elér reggel Budapestre.

Eladják a piacon,
Van azon egy kis haszon,

S a tojásra, a csodára
Anyu csak azt mondja: drága!

