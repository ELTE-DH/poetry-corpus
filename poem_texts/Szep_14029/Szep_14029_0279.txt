Karácsonyfák

Némely karácsonyfa
Magas, mint a pálma,
Rajta ragyog a gazdagság
Valóra vált álma.

Vatta felhőzetben
Gyémánt Hold, arany Nap
S ezüstszál Tejúton
Gyöngy csillagok vannak.

Némely karácsonyfa
Olyan apró-cseprő,
Annyi mint a hitvány virgács
Meg mint a tollseprő.

Pénz se adtak érte,
Úgy szedték fel, félve,
Amint a szél elsodorta
A piac szélére.

Filléres gyertyácskák
Gyulladnak ki rajta,
Egy pár cukor csüng az ágán,
Az is olcsó fajta.

Ez a szegénységnek
A karácsonyfája,
Álmodozó gyermekarcok
Tekintenek rája.

Csodafényben fürdik
Arc, meg szív, meg elme:
Oda tűz a menyországból
Kis Jézus szerelme.

