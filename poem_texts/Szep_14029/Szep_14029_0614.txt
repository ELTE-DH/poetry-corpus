A turf

Az ember a turfra kimegy...
Már szörnyű banális a téma:
Megzengte poéta nem egy,
S mit sütne ki újat a véna?

Az ember a pénzt kiveszi,
Mi a köznapi bús robot ára
És bízva, remélve teszi
Egy jóhírű, szép paripára.

Hátul jön a nagynevű ló,
Az egész mindegy neki quasi -
Hogy ezen mi a sírni való,
Fölösleges azt magyarázni.

S az ember a többire tesz,
S mind hátul lépked a gyöpre...
Ama híres régi dal ez,
Mely új lesz örökkön örökre...

