A mama

Mamának több nagy lánya van,
Van köztük Stefi és van Örzsi,
Kis házukat nem éri baj,
Mert a rendőrség ellenőrzi.
A lányok jól élnek, nahát
Szeretik is a vig mamát,
S van valahol siró mamájuk,
Ki hitte: főkötő alá jut
Egyszer a lányuk.

Az urak Pesten ismerik
A mama cimét s rátalálnak,
Benyitnak bátran éjjel is,
„Szervusz!” mondják az ősz mamának.
A nép között, mely odajár,
Akad doktor, pap és tanár;
S mily sok a férj, ki éjidőbe,
Nem erkölcsös szándékkal jő be
Leánynézőbe.

Vörös slafrokk csüng a mamán,
Mely nem illik nagyon korához,
S Zerkovitz-kuplét énekel,
Midőn leül a zongorához.
Ne ütközzünk meg a mamán,
Ő nappal tisztes dáma ám,
Komoly s a lányokkal goromba,
S vasárnap feketébe vonva
Megy a templomba.

Egy kis lányért imádkozik
A jó istenhez: baj ne érje,
Őrizze meg tisztának őt,
S akadjon majd derék jó férje.
Ártatlan lánya van neki,
Egy zárdában nevelteti...
Szeress, keress, sok nagy leánya,
A kis leánynak nemsokára
Kell hozományra.

