A toll

A műhelyben kigyúl a villany,
Leszállt a sejtelmes nagy est,
Lent vár a gép, a szörny, a zsarnok
És fent a toll robotba kezd.

Kezdődik - minek vége nincsen -
A láz, a hajsza, az örök;
...S míg tollam a betűket rója -
Egyszerre álmokat szövök...

A tollat a kezemben érzem,
S rajongó tűzben ég szemem:
Tele a szívem dalaiddal,
Oh ifjúság, oh szerelem!

A tollat a kezemben érzem:
Gondolatok felrajzanak,
S ajkamról hangtalan lebegnek
Szerelmes, szép szines szavak.

A tollat a kezemben érzem,
S az éjszakába bámulok,
Sováran száll a lelkem fel, fel -
Felétek, fényes csillagok!...

Előttem a fehér papír, mint
Egy asszonyarc, hív, integet -
Szerelmes tollam ugy csábítja:
- Csókolj rám csengő rímeket!...

...A gép belézúg álmaimba,
A gép, a zsarnok, zakatol:
- És rója szürke, bús robotját
Fásult lázzal tovább a toll...

