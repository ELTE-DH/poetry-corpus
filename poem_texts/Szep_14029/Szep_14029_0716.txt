Az augusztusi pénzhiány

A pénzhiány nem újság nálam
S nem újság Pesten senkinél,
Látott már bennünket letörve
Az ősz, tavasz, nyár és a tél.
De oly csekély, mint épp e hóban,
Nem volt a pénz egyáltalán -
Egy új, nagy átok lóg fölöttünk:
Az augusztusi pénzhiány.

Úr voltam én még júliusban,
Volt nálam egy-két pénzdarab,
Melyről balgán feltételeztem,
Hogy augusztusra megmarad.
Hová lettél törvényes ércpénz?
S a bankjegyen te szende lány? -
Elvitte, elrabolta őket
Az augusztusi pénzhiány.

Miként a templom egerének,
Olyan rosszul megy most nekem,
S ezt Pesten százezred-magammal
Augusztusnak köszönhetem.
Szegényen indultunk e hónak
A kiizzadt házbér mián
S fölénk borult búsan, sötéten
Az augusztusi pénzhiány.

És aki némi pénzt tartalmaz,
Az messze-messze mind üdül,
Ó, „nem lehet semmit kisírni
A kiadóknak zsebibül.
Nyaral a kedvencz uzsorásunk
S a bankdirektor, a zsivány -
Előleget, kölcsönt kizár most
Az augusztusi pénzhiány.

Ilyenkor mászik omnibuszra
A snasz lumpok komor sora,
Ilyenkor két tojás pohárban
A kávéházi vacsora...
Én istenem, ha medve volnék,
A sablont megszakítanám:
A nyarat aludnám át s téged,
Bús augusztusi pénzhiány.

