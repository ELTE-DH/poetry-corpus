Én édes Jézuskám

Én édes Jézuskám
Arra kérlek téged
Hozzál nekünk, hozzál
Egy kis szegénységet

Nem azt a vadságot
Nem azt a vakságot
Nem azt a fertelmes
Csúnya gazdagságot

Csak a szegénységet
A szegények jussát.
Tisztuljon már innét
Ez a nagy kódusság

Hozzad vissza Jézus
Azt a szegénységet
Búbos kemencében
Mikor csutka égett

Tepsiben a kolbász
Zsírjába henyéljen
Este lámpa süssön
Rádió zenéljen

Szűr kerüljön újra
A magyar vállára
Csizma a lábára
Végre valahára

Dohányt a pipába
Mindennap vehessen
Egy komisz Leventét
Szájába tehessen

S ne legyen probléma
Se Memfisz se Mirjam,
Ezt a Budapestet
Én is jobban bírjam

Hogy több mosolyt lássak
Füttyöt nótát halljak
Mindenki bajába
Hogy belé ne haljak

Én édes Jézuskám
Csudáid mívével
Hátha boldogulnál
Az urak szívével

Állást adass, áldást,
Ne hiába kérjék
S emeltesd fel Jézus
Gürcölőknek bérét

Jézuskám az égből
Nézzél le ezekre
Karikagyűrűt tégy
A csupasz kezekre

Aki szerelmes lett
Hadd lehessen páros
Friss fészekkel végig
Rakódjon a város

Óh nem kell a kiskert
S ház körül akácok,
Szűk emeleten csak
Kétszobás lakások

Bútor legyen bennök
Gyúródeszka teknő
Legyen egy kutyó is
Gyerek meg majd kettő

Ezt a leányságot
Ezt a legénységet
Intézd el kis Jézus
Ezt a szegénységet

Jézuskám ezt hozzad
Kérve kérlek téged,
Ezt az ügyes kedves
Édes szegénységet.

