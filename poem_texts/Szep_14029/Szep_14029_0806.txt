A magyar ünnep elé

Magyarország, Magyarország
Hová fogyott kerek orcád
Hulló könnyé vált a véred
Mink vagyunk csak a szegények.

Mink vagyunk csak a szegények
Most van helye érc erénynek
A hűséges fegyelemnek
Röghöz ragadt szerelemnek.

Védjed egymást, magad véded:
Százezer kéz nyúl elébed
A te húsod-véred, nézzed,
Dolgot adj a magyar kéznek.

Magyar hazád magyar kézzel
Magyar ésszel szép ízléssel
Ami kell megadja rendre
Ne szorulj az idegenre.

Rigó itthon szerzi fészkét
Rózsabokor öltözékét
Pillangó az inyenc mézet,
Idegenbe egy se téved.

Kenyeret a munkás kézbe
Kalácsot kapsz a helyébe
Itt költsd azt az ezüst pengőt
Úgy lesz arany a jövendőd.

Urak hölgyek, ifjak lányok
Ünnep elé trombitálok
A lelketek tüzét kérve
Magyar hétnek ünnepére.

A szent tűzből egy-egy szikra
Egyik napra s a másikra:
Magyar ünnep ne egy hétig,
Virágozzon örökkéig!

