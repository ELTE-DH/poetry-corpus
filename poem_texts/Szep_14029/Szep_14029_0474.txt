A hétről

1.

Szegény Pályi, szegény Pályi,
Harmadszor is szegény Pályi,
Mért ugrottál be a Házba,
Kellett neked ezt csinálni?

(Tegezlek itt, bár nem ittam
Eddig bruderschaftot veled,
De ez csak költői forma.
Remélem könnyen lenyeled.)

Mér ugrottál a karzatról
A képviselő urakba.
Ládd, ez bűnvádi eljárást
Vont maga után, ebadta!

S majd egy szigorú testület,
Mely a törvényt magyarázza,
Arra ítél, hogy mindennap
Ugorj be a tisztelt Házba.

2.

A színpadon Nijinszky leng
És odalent
A nézőtéren
(Nem engedem el: kérem)
Főhercegek, hoppmesterek,
Őrgróf, tábornok egy sereg,
Aranygallér, fehér plasztron
És mennyi tündöklő asszony!
Szemedbe sugarat vagdal
A brilliáns és a smaragddal
Veszekedik a rubint.
Az utolsó sorbul int
Egy báró. Egy jegy száz forint,
A karzaton bankárok állnak.
„Hogy hívják ezt gyermekeim?” -
Népoperának.

