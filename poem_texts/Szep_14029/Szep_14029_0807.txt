Az öregdiákokhoz

Öreg diákok, túri diákok,
Nektek messziről egyet kiáltok.
Szívem trombitál messziről néktek:
Túr városát el ne felejtsétek!

Túr városának vén fehér tornyát,
Azt az egyszerű szép magyar formát,
Harangozása hármas szózatját,
Ha szólongatja a mennyek atyját.

Templom mellé ugye oda láttok:
Ott a ti nagy latin palotátok,
Hova álomba még visszajártok
Öregdiákok, túri diákok.

Jó is vón újra a padba ülni,
Bánattól gondtól elmenekülni,
Fáradt lelkünkben friss lelket lelni,
Túri tanítást szívesen nyelni.

A túri leckét, öregdiákok,
- Nem a latint kit nap-nap bevágtok -
Azt, amit adtak s fel se kérdezték:
Azt a szépséges szép magyar leckét:

Testvért védeni, hazát szolgálni,
Hitet, hűséget, harcokat állni:
A nemes virtust itt tanultátok
Túri diákok, öregdiákok.

Nem ennyi bajjal, nem ennyi évvel,
Ha' zsenge szívvel, fiúi hévvel
Úgy imádjátok, amit imádtok
Öregdiákok, túri diákok.

Két életünk van itt a világon:
Egyik az élet, másik az álom,
Egyik tövist ád, másik virágot,
Ugye tudjátok öregdiákok.

Berettyóparton tavaszi füzek,
Ifjú eszmények örökké szüzek,
Susogó fűzfák amit meséltek...
Túri diákok ne felejtsétek.

Öregdiákok ne felejtsétek,
Az ifjúságot el ne ejtsétek,
Ifjak maradtok Túrra ha jártok
Testvéreim, jó öregdiákok!

