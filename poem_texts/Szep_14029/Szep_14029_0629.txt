Népszámlálás

Népszámlálnak Budapesten
Este, délbe, délelőtt;
Nép gyanánt most megszámlálnak
Buzgón engem, téged, őt.
A kitűnő népszámláló
Minden házba látogat
És megszámlál férfit, asszonyt,
Fiukat és lányokat.
Palotába és kunyhóba
Egykedvűen lép be ő,
Egyremegy a férfi néki,
Egyremegy neki a nő,
Egyremennek aggastyánok,
Egyremennek kisdedek,
Mindegyik személyt egyenlő
Hévvel népszámlálja meg.
Gróf és koldus most bemondja
Jövedelmét, kenyerét,
S megvallja a primadonna,
Hány X nyomja a fejét.
Nincs tekintély, nincsen rangfok,
Semmi cím és semmi kegy:
Népszámlálás szempontjából
Ma mindenki egyre megy.
Nincs különbség köztünk, amíg
Megszámlálva nincs a nép,
Milliomos vagy kucséber:
Egy adat, egy szám, egy gép...
Amit isten nem visz véghez,
Azt te most elérheted:
Egyenlőség mennyországa,
Népszámlálás - üdv neked!...

