Hetivers [19]

Elértünk az édes
Május elsejéhez,
S a hon szíve még
Régi sebből vérez.
Száz nagy érdekünk már
Valósulást vár rég -
S a kitartó válság
Egyre dominál még.
Felhős, bús egünket
Mélabúsan nézem:
Magyarok Istene,
Mondd, velünk, mi lészen?
Hozza cikkeinket
A zeit és a Presse:
Minden vívmányunk ez -
Még a többi messze!
Béccsel, büszke Béccsel
Háborúban állunk -
S közben buzgalommal
Semmit sem csinálunk...
S az egész vonalon
Dívik e tény már ma:
Kőművesek közt víg
Krimicsau járja.
Május elsején ők
Lelkesen koplalnak -
S hallik vad moraja
Forradalmi dalnak...
...Mit törődünk véle,
S a hon száz bajával -
Hisz most szerteszét szent
Szenzáció szárnyal.
A lapot forgatjuk
Lázzal, szívdobogva:
Mi igaz, mi téves
Ebb' a nagy dologba?
Érdeklődünk tűzzel,
Késhegyig, halálig -
Az aranyos Ilka
Válik, vagy nem válik?
Mi lesz a hazával:
Bliktri! Majd elválik:
Az a kérdés: Ilka
Válik, vagy nem válik?
Ez az új nagy válság,
Úszunk benne állig:
Az aranyos Ilka
Válik, vagy nem válik?!...

