Lasker - Schlechter

Lasker doktor ül, ül a széken
És az asztalra könyököl,
Ki így merengne, ilyen szépen,
Nincs oly költő s nincs oly ökör.

Mereng s órára múlik óra,
S ez a merengés ah, helyes,
Mert harmadnapra virradóra
Egy parasztot odébb helyez.

Most Schlechter doktor kezd merengni
És gondol mindent, ami szép,
S két nap alatt csodát fog tenni:
Az egyik bástyával kilép.

Ülnek tíz évig, húznak sokszor,
A játszma vége lesz remis
És Lasker doktor, Schlechter doktor
Elölről fogják kezdeni.

