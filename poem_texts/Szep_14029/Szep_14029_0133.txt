Csókold meg

Csókold meg nap a fehér felhőt
Csókold meg felhő a kék vízszínt
Csókold meg mosoly a levegőt,

Csókold meg a síneket meg a mérföldköveket
Csókold meg a telegráfrúdon azokat a porcellánokat
Csókold meg a tavalyi szalma kazlakat.

Csókold meg világosság a levelek lakkos orcáját
Csókold meg a cserepet a bádogot a zsindelyt
Csókold meg a falakat meg a rózsaszín szoknyákat.

Csókold meg világosság a gyermekek grádicsos haját
Csókold meg az öreg bácsiknak gyönge pici szemeit
Csókold meg a kórházak bekapcsolt ablakjait.

Csókold meg szél a madarak szárnyait
Csókold meg a csikók sörényét, a halász bárkák ártatlan kis zászlait
Csókold meg a száradó cihákat meg a szakadt plakátot.

Csókold meg zengedelem a rigók kitátott veres csőrét
Csókold meg a legyek rezegtetett szárnyacskáit
A labdarúgó fiúk ajkai közt a karcsú kiáltást.

Melegség csókold meg az utcák kövezetét
Csókold meg vidámság a kocsisok ostorát
Csókold meg ifjúság a világtalan koldúsok énekszavát.

Csókoljátok meg egymást járókelők szemei
Csókoljátok meg egymást ismerősök kezei
Csókoljátok meg egymást hímek nőstények szájai.

Csókoljátok meg egymást szomszéd fák lombjai
Csókoljátok meg egymást kamélia őszi rózsa
Csókoljátok meg egymást sóhajok holdas országok felett.

Csókold meg merengés a gyászt, csókold meg feledés a gondot
Csókold meg az éhséget álom, az unalmat is megcsókoljad
Szomorúság csókold meg a szívem, csak az én szívem csókolgassad.

