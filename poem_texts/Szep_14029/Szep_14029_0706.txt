Verniszázs-dalok

1.

Férfi arckép. Nincs bajusza,
Se szakálla nincs.
A magyar szekerét húzza
S mégis Bécsnek kincs.
Gúnyos szája szögletében
Egyre mosolyog.
Kitalálják, vajjon én most
Kire gondolok?

2.

Férfi-arckép. Van bajusza,
Szakálla is van.
Nemrég még az igazságot
Védte gondosan.
Tónusa most borús kissé,
Arca feketéll...
S elvonulva a köztérről
Köröskényen él.

3.

Női arckép. Pufók, rózsás,
Termete erős,
Bécs és Pest közt közvetített
Ez a női hős.
Addig űzött tiltott dolgot,
Míg kitiltatott...
Most Párisban ül meg szépen
S tovább mulat ott.

4.

Cigány-genre. Nyári alkony,
Rudi hegedül.
Münchenben egy grófkisasszony
Nézi messzirül.
Néhány forró, égő sóhaj,
Mely válaszra vár,
És Sopronban anyakönyvez
Egy fiatal pár.

