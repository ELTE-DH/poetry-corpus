Novemberi bökversek

1.

Hét vége!
Alag, Pest, Bécs gyepére
Ezidén nem lép több ló.
Mily vigasztaló!

Nem von le több percentet a tot.
Zálogtárgyaid kiválthatod
S mi elúszott a tiketteken,
Most várhatod keservesen.

Imént volt az utolsó verseny,
S kimondom nyersen,
Áldás az emberek zsebére,
Hogy vége!

2.

Húsz ember bóbiskol,
Egy ember ül,
Unalom, unalom
Köröskörül.
Sehol izgalom, sehol láz.
Ez a t. Ház.

3.

Harminc évig adómentesek
Az új belvárosi házak,
Egy ellen teszek százat,
Hogy akik ezt megszavazták,
Mind belvárosi városatyák
S gyanúra van ok,
Hogy IV. ker. telektulajdonosok.

4.

Schönaich nem kér,
Jekelfalussy nem ad,
Csak úgy egyeznek
Suba alatt.
És, -
Lesz mégis létszámemelés.

5.

Más évben ilyenkor
A villamos drótot
Az mozgatta meg, hogy megevett
Egy farkas egy tótot.

Most levelezőnk
Egész másról ír.
Egy éhes tót megevett egy farkast.
Ez a legújabb hír...

