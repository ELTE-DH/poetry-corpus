Vallomás

Kisasszony, legyen az enyém,
Intézze ugy, hogy nőm lehessen,
A házasságközvetitő,
A házasságközvetitő
Tanácsolá, hogy önt szeressem.

Kisasszony, legyen az enyém,
Ó kapva kaphat ily legényen,
A fixem kétezer forint,
A fixem kétezer forint
S van, esküszöm, nyugdijigényem!

Kisasszony, legyen az enyém,
Raison, hogy önnel frigyre lépjek...
Elnézem önt szerelmesen,
Elnézem önt szerelmesen:
Orra rendes... fogai épek...

Kisasszony, legyen az enyém,
Ön és a tisztelt hozománya,
Viszem szinházba szombaton,
Viszem szinházba szombaton...
S lesz két gyerek, ha ön se bánja.

Kisasszony, legyen az enyém,
A boldogság kapuja nyitva,
Sirni se kell, ha meghalok -
Sirni se kell, ha meghalok -
Életem be van biztositva...

Kisasszony, legyen az enyém,
Intézze ugy, hogy nőm lehessen,
A házasságközvetitő,
A házasságközvetitő
Tanácsolá, hogy önt szeressem.

