Tavaszi dal

Én a kávéházban ülök.
És úgy örülök
Ahogy csak birok,
És kusza érzéseim rendezve,
A tavaszról írok
Lelkendezve.
Milyen szép ez a tavasz...
Amilyen ravasz
A világ,
Azt hitte, hogy most tél lesz,
Kinyílik a hóvirág,
Zúz, mar a
Zúzmara.
És majd sütik a gesztenyét,
Hogy a járókelők ezt egyék.
De hála istennek,
Ennek
A kedves agg varázsolónak:
Langyos zefirek sugdolóznak
A fejünk körül,
És összébbtömörül
A megmaradt lomb a fán:
Talán életben maradunk, talán...
És egy sereg
Veréb meglepetten csicsereg,
És nagyot kacagnak
A kényes és gazdag
Vándormadarak felett.
Akik monoplánjukra ültek
S ijedten elrepültek
Virányaidra, tropikus Kelet.
Az égen selyemfelhők lakoznak
És fénykockákat rakosgat
A mosolygó nap az ablakokra.
Nyitott kocsik repülnek
S a pasasok hátradülnek
A kikeletből slukkerezni.
Megint be kell szerezni
Maholnap a Girardi-kalapot,
Kemény ing helyett veszünk puhát,
És tenisz-ruhát
Mert jő a nyár...
De nem, nem, már
Ennek
Nem igen örvendek,
Mert a hosszú higanyt útálom
És elkeseredve várom,
Mit sejtésem aggódva lát:
A januári kánikulát.

