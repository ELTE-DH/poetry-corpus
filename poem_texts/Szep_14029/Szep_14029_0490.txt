Szombati penzumom

1.

A hídról
A mozinak
Egy legény
A Dunába lépett,
De rögtön meghalt.
Szegény
Nem látja a képet.

2.

Az istállófiú
A futam alatt
A lóról a földre esett
És halva maradt,
Ami
Súlyos hiba az urak előtt.
Most a lovaglástul őt
Nyolc napra el fogják tiltani.

3.

Az iskola kapuján
Megy befelé
Kicsi fiú, kicsi lány,
A kapu előtt egy sereg
Okleveles tanítónő
Kesereg.

Tekintetük milyen sovár, ni,
Úgy szeretnének ők is
Iskolába járni.

