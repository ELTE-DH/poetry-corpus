A felhőkhöz

Úgy kínlódom hogy felvegyem fejem
Egy pillanatra még, ti felhők
Örökre búcsút venni Tőletek.
Ti felhők, kik fölöttem várakoztok
Bocsássatok meg, csókom el nem ér
Ti felhők, lám a sárba fekszem
A góliát Baj a nyakamra lépett
Ti felhők, bársony erdeim
Oh ifjúság nászágyai
Angyaltiporta szőnyegek
Festmények, égi múzeum!
Szabadság, emlék, gyermekábránd
Színház, világtörténelem
Álmélkodó ősállatok
Oh tenger, édes óceán!
Ti felhők, ünneplő tribűnök
Ti megváltást borító kárpitok
Szegények fénylő palotái
Ti ártatlan rózsás megyék
Boldogságos bandérium
Ti halhatatlan örömök
Oh néma, néma himnuszok
Melyekben a magas jövők zenéznek
Ti felhők jaj szólaljatok meg
Zengjétek hogy a tietek vagyok
Ájúlok, már fájdalmam is megáll
Már szellemem, szívem kimúlik
Felhőim mentsetek meg, felhők!
Vakok az emberek a földön
Ha én elvesztem, nem lesz senkitek.

