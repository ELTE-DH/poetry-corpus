Hetivers [16]

Néhány héttel ezelőtt, hej,
Boldog volt a jó magyar:
Megesküdött volna rá, hogy
Mind megkapja, mit akar.
Szentül meg volt ő győződve:
Meghal minden cselszövője,
S elmúlik a rút viszály -
Hogyne, hiszen egy szép este
Megérkezett Budapestre,
Őfelsége, a király!

Gyönyörű volt, felséges volt
A felségtül ez a tett;
S a lánchíd, hogy rajta átment,
Örömében reszketett...
S a Gellért, hogy felséget lát,
Lekapja a citadellát...
A Gellérthegy így csinál,
S habjai a vén Dunának
Meghatottan mormolának:
„Őfelsége, a király...”

Miben minden honfi úszott
E kiváló, szent napon:
Túlzás nélkül a boldogság
Tengerének mondhatom.
Dunaparti korzón járva
Fölnézett a díszes Várra,
S mélázott: „Bécs, na megállj!
Várj csak Bécs, az árgyélussát -
Fölkarolja a hon jussát
Őfelsége, a király!”

Amit e tény itt véghezvitt,
Megható az és csodás:
Benned is, bús időjárás,
Beállott a változás.
A felhős ég, ah, azonnal
Kiderült ez alkalommal,
Csupa fény volt, csupa báj...
Rügy kibomlott és meleg lett,
Számos költő dalba kezdett:
„Őfelsége, a király...”

Így volt, mikor megérkezett
S íme, most, hogy távozik,
S elnémúl a Szent György-téren
A bűbájos burgmuzik -
Vissza fordult a természet,
Szép tavaszból újra tél lett,
Rügyre fagy jő, hó szitál...
Nem olyan szép most az este,
Mint amikor megjött Pestre
Őfelsége a király...

Őfelsége összepakkolt,
Őfelsége elröpült,
És a magyar egy lemondó,
Bús sohajt utána küld.
Őfelsége hű magyarja
Szegény fejét megvakarja,
Homlokára felhő száll -
S mélabúsan konstatálja,
Hogy, ki itt volt most a Várba:
Őfelsége, a - császár!

