A köpenicki kapitány

A földet egy bús hír bejárja,
Ah véget ért a hősregény:
Szédelgők ünnepelt királya
Immár börtönben ül szegény.
Ül már a lángeszű titán,
A nagy vitéz, a nagy csibész -
És kiderült, hogy csak cipész
A köpenecki kapitány.

Ah, úgy csapott le, mint a bomba
A szívtelen leleplezés:
A németek Napoleonja
Civilben, prózában - cipész.
Nem haditerveket csupán,
Hanem cipőt is tart raktáron
S talpal, fejel jutányos áron
A köpenicki kapitány.

De nem halványul glóriája,
Cipész a híres hadfi bár
S jut minden suszter homlokára
E glóriábul egy sugár.
Drágábban ad túl ezután
A bősz suszterhad a cipőkön:
Büszkévé tette mind az őszön
A köpenicki kapitány.

De a bőr bármily drága lészen,
Én csöppet sem veszem zokon
S bámulatom adóját szépen,
Rajongó szívvel lerovom:
Ha majd a jó hír szerteszárnyal,
Hogy szabadon eresztik őt -
Csináltatok egy pár cipőt
A köpenicki kapitánnyal.

