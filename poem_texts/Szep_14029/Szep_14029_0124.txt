Szegények, szegények

Szegény emberek, szegény emberek,
Szegény emberek akik élnek
Szegények, szegények.

Szegény férfiak, dali férfiak,
Szegény ütődött gyenge vének
Szegények, szegények.

Szegény küzdők, küzdők és küzködők,
Szegény bátrak meg akik félnek
Szegények, szegények.

Szegény suhancok, szegény urfiak,
Szegény kedvesek, vőlegények
Szegények, szegények.

Szegény nyírt bajszok, meg szurós állak
Meg körteképű új legények
Szegények, szegények.

Szegény apák meg özvegy emberek,
Szegény száradó agglegények
Szegények, szegények.

Szegény sapkák, szegény lábszárvédők,
Derékszíjak sárgák, kemények
Szegények, szegények.

Felsarkantyúzott bergsteiger-cipők,
Spangni, zsinór, gombok, szegélyek
Szegények, szegények.

Szegény felkötött zöld-szürke púpok,
Barna szeredások kenyérnek
Szegények, szegények.

Mankók, botok meg készitett lábak,
Kesztyűs fa kezek kik henyélnek
Szegények, szegények.

Szegény nagy fekete pápaszemek
Tükreivel az ablakfénynek
Szegények, szegények.

Szegény, szegény stemplis papirosok,
Szegény személyek, szegény egyének
Szegények, szegények.

Szegény gyilkolók, rablók meg lopók,
Dekkolók, lógók meg szökevények
Szegények, szegények.

Szegény emberek, szegény emberek,
Tudatlan tűnő tünemények
Szegények, szegények.

Szegény emberek, szegény emberek,
Eltévedt, romlott küldemények
Szegények, szegények.

Én azt álmodtam boldogok lesznek,
Csak dalidóznak, csókot kérnek
Szegények, szegények.

Mentek el mellettem, láttam őket,
Azt vártam, hogy örökre élnek
Szegények, szegények.

Hogy úsznak, hogy úsznak el a föld színén
Messzi mosódnak rémregének
Szegények, szegények.

Meleg, gőzlő zápor veri őket
Borultjából lelkem egének,
Szegények, szegények.

