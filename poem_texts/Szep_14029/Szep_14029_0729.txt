Fővárosi elégia a drágaságról

Drágaság, te budapesti
Nagy probléma, örök téma,
Izgatod a lantom ismét,
S nem maradhat lantom néma.

Száll az ének szájrul-szájra,
S tudjuk, száll a madár ágrul-
Ágra. Ámde többet száll itt
A panasz, hogy minden drágul.

A lakásról nem beszélek,
Lakásunkról, mely szűk, keskeny,
S mely óránkint egy kanállal
Régen drágul Budapesten.

Megdrágul a pikkolónk is,
Úgy a szőke, mint a barna,
S oly drága a hús, hogy velünk
Lóhátról beszél a marha.

A kőszenet, hogyha látni
Támad néha őrült vágyam,
Könnyes szemmel bámulom meg
Bachruch szép kirakatában.

A dohányunk árát is fől-
Emeli a nagy Wekerle,
Ki van zárva, hogy az Isten
Őtet ezért meg ne verje.

És a só, a bőr, a posztó...
Ne hagyj el, irgalom atyja! -
Ki mit drágítani képes,
Drágítgatja, drágítgatja.

Sőt mint kémeim jelentik,
Vár ránk még egy szörnyű krízis:
A főváros jóvoltából
Megdrágul az olcsó víz is.

Szívtelenül megdrágítják
Az egyszerű, derék vizet,
S aki a Dunába ugrik,
Fogyasztási adót fizet.

Hintsünk hamut a fejünkre,
Mért születtünk e világra...
Azaz, pardon, mégse hintsünk:
Hátha a hamu is drága!

