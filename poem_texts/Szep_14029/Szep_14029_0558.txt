Hetivers [1]

I.

„Fürdik a holdvilág, az éj tengerében!”
Sóhajt a darabant a Rókusba mélyen.
Mankója nyelére támaszkodva mondja:
„Mért is adtam fejem ilyen csúf dologra?!

M. k. zsandár voltam, kérem, a vidéken,
A királynak sem volt jobb sora, mint nékem:
Öklöztem, pofoztam, rugtam, vágtam, lőttem,
A szegény föld népe reszketett előttem.

Minek is jöttem fel Ház-őrző kutyának:
- Sok volna egy lónak ennyi tenger bánat!...
Odavan a puskám, oda van a kardom:
Világ csúfja lettem itt a Dunaparton!

...Felesketett Perczel a három istenre;
Keztyűt is faszoltam tízes két kezemre;
Fel is feladták rám a Kazinczy dolmányt:
Védjem halálig a tekintetes kormányt!

Ki is tapasztaltam, milyen jól lesz módom:
Hivataloskodni a vidéki módon;
Kivinni a zoltánt szabad levegőre
S egypár szelíd pofont sem sajnálni tőle!...

Kedden reggel aztán fel is állítának,
Mint a hamis halász horogra a hájat...
Tisza Pista meg csak leste mosolyogva:
Hogy akad a hal majd hájért a horogra!...

Hát a tenger zoltán egyszer csak betódul,
Elkezdtek gyalázni mindjárt az ajtóbúl.
Pedzettem, miben fől az uraknak agya...
(„Tisza - mondok lassan - verjen meg a ragya!”)

Láttam: indulatjuk pogány módra füstöl...
- Egyszer osztán Hock úr a szemembe tüszköl;
Avval nekem estek, mint az átkos fölleg:
Ütöttek, pofoztak, kirúgtak - megöltek!...

- Mi tagadás benne: csúnya fijaskó ért...
Örülnek is otthon: „akasztják a hóhért!”
Kit úgy respektált az istenadta jó nép:
Jaj mi lett belőlem - pesti pofozógép!...

Akikhez szegődtem: könnyű az uraknak,
A hazáért pofont meg rúgást nem kapnak!...
Tiszának is - hallom - erős keze volna:
Mért nem állott hát ki ő a dobogóra?!

Én kaptam a verést, de neki volt szánva,
Nem is haragszom én a vitéz zoltánra!
...Ezt a testi sértést, hej csak kiheverjem:
Elmegyek tűntetni - Tisza Pista ellen!...

II.

Tisza - bocsásson meg - de
Ön bukni fog, fiam!
Egyszer, egyetlenegyszer -
S utólszor biztosan...

De ne búsuljon, kérem
Ha már le is köszönt:
Szavamra mondhatom, hogy
Mi sem siratjuk önt.

Ha elkövetkezik majd
A megható bukás -
Nevét is elfeledjük,
Mint rossz álmot szokás.

Ha elvonul t. tagnak
A Kaszinóba majd -
Legföllebb Mikszáth lesz csak,
Ki ön után sóhajt...

S amely az ön ajakán most
Kacéran haldokol:
Emléke nem lesz más, mint
- Egy „szánalmas mosoly”...

