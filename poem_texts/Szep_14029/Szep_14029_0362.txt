Gyűrűk

Az ujjaim mozgatom, ím,
Hogy szórnak vakító világot:
Virítanak szép gyűrűim,
Mint karcsú ágon a virágok.

Gyémántbokor az én kezem,
Te drága szép kéz, hogy becézlek!
Elnézlek és emlékezem,
E kincsek csak nekem beszélnek.

Az életem káprázik itt
E smaragdban, e tűzopálban -
Ezért bezártak valakit
Bolond gyerek, meg is sajnáltam.

E babonás türkiz be szép,
Egy férfiéletet megér-e?
Szívét miattam zúzta szét...
Most már nem emlékszem nevére.

Ez brilliáns... ez meg rubint...
Fekete gyöngyök is ragyognak;
Kezemre estek sorba mind:
Hideg könnyei gazdagoknak.

Titeket látni mily gyönyör
S ezer győzelmes éjszakámat...
De néha fényetek gyötör
S rám száll multam miatt a bánat.

Szűz ujjamon nem volt gyűrű
S álmodoztam árván, sovárul
Egyetlen olcsó, egyszerű
Vékony kis aranykarikárul.

