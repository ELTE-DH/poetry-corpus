Szkecs

A színházak s a mozik közt
Megindult a szörnyű mecs,
A mozik gondoltak egyet
S létrejött a moziszkecs.

(Üdvözöllek szkecs, te szép szó,
Csupa csin vagy, csupa kecs,
Úgy festesz a magyar ajkon,
Mint tehénen a bekecs.)

Bródy-Martos kispekulált
Azonnal egy érdekecs
Darabot, melyben kreáltak
Szentírmai, Hudakecs.

Négy Faludi és egy Beöthy
Megharagudtak a becs-
telen furfang miatt és fel
Mentek a lépcsőn a Krecs-

ányihoz, azaz Boddhoz,
Ott élénk színekkel ecs-
etelték a veszedelmet,
Mit okoz a moziszkecs.

Boda erre intézkedett
Rögtön. Mindenesetre cs-
ökkentette a licencet,
S áprilisig lesz csak szkecs.

Az Apolló direktorát
Mikor véget ért a mecs,
A lepedőben vitték el,
Melyen játszódott a szkecs.

(Tudom, hogy e sorokba nem
Volt sok költői belbecs
S megró érte Tisza István,
Ki ebben illetékecs.)

