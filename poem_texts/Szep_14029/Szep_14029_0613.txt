A jelöltek

Mi zengi túl a bérceket most?
Mitől zajos Nyugat, Kelet?
E bősz üvöltés röpköd szerte:
„Kerületet! Kerületet!”

A honnak ezren udvarolnak:
Szeretlek híven, igazán -
Szeretetem viszonzásául
Egy kerületet adj, hazám!

Aki nem vak, aki nem néma,
Akinek a két lába ép,
Kárpátoktól az Adriáig
Mindenki lelkesen föllép.

Föllép az ügyvéd és bojtárja,
Föllép a bankfi, a merész,
Föllép a kis szegény riporter,
Az orvos és a gyógyszerész.

Maholnap már a kerületben
Jelölt gyanánt oh lent terem
A végrehajtóm, a mosóném,
A szabóm és a suszterem.

S a lantos mögöttük maradjon,
Aki a hazáról dalol? -
Csak ezt a verset fejezem be,
S föllépek én is valahol!

