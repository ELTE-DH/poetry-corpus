Halottak napján

Minden virágüzlet virágzik
Ködös november elsején;
A temetőket látogatják,
S a sírokon kigyúl a fény,

Koszorú hull a néma hantra,
Továbbá forró könny pereg:
Tietek ez a megható nap,
Ti elmult, csöndes emberek...

Ah, ezeket mindig szeretjük,
Övék a könny, a tisztelet,
- (Talán azért, mert már meghaltak)
Legjobb barátaink ezek...

...És kivonult tömérdek pesti,
Villámoson, kocsin, gyalog;
- Utóbbi módon kivonulva
Közöttük én is itt vagyok.

A pesti temetők földjében
Egy szál halottam sincs nekem,
- Csak úgy kijöttem... mert e csöndes,
Nyugodt világot szeretem.

És, míg a hantok közt bolyongok,
S az ajkamon sóhaj lebeg:
- Óh, én halottat nem sajnálok,
Sőt szerfölött írígyelek...

...Boldog, ki a szemét lecsukva,
E jó, e biztos révbe ért:
S rút harcait már nem folytatja
A kedves pesti életért...

Boldog, ki egy csöndes veremben
A nagy föltámadásra vár -
És elsején a számos számlát
Az asztalán nem látja már...

Boldog, kinek szelíden bólint
Feje fölött a cipruság, -
S akit többé nem érdekel már
E tűrhetetlen drágaság.

Kinek ma nem kell ismételten
Elhagyni drága otthonát,
S tükörrel, képpel hurcolkodni
A forgalmas körúton át...

Boldog vagy, ki egy sír ölében
Nyugodtan, egyedül lakol,
- Kinek vagy ötven éven átal
A háziúr nem stájgerol...

...S míg utait a temetőnek
Tűnődve, csöndesen rovom:
- Lassankint megvigasztalódom
A domboruló hantokon:

Csak járjuk békén, megadással
Utunkat, ami hátra van:
- Egyszer mi is, kik itt bolyongunk,
Megboldogúlunk biztosan...

Hisz egyszer mind, mind, aki partáj,
Ide kihurcolkodni fog:
- S akkor talán majd megjavulnak
A pesti lakásviszonyok...

