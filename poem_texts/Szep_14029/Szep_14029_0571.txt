Hetivers [14]

Negyvennyolc óta minden évben
A március hogy beköszönt:
Nagy és kevésbé nagy poéták
Készítnek költeményt, özönt.
És mind e rímes hosszú cikk
Márciusra vonatkozik.

S amint az ünnepélyes dátum
Szokás szerint föl-fölvirrad,
Ily költeményt - mit ingyen írnak -
A krajcáros lap is kiad.
S a vezércikk, mely ma vezet,
Szintén kivágja a rezet.

Zászlót is alkalmaznak itt-ott,
Háromszínűt, házfedelen:
A választás emléke legtöbb,
Óhajtva, hogy éljen N. N.
A zászló lelkesen lobog...
S elvégre ez a fődolog.

S amely magyar nem siketnéma,
Ki nem selyp és nem hebegő:
Hazafias szónoklatátul
Nyög e napon a levegő.
És emleget minden diák
Kárpátokat meg Adriát.

S midőn az ünnepélyes napra
Leszáll az ünnepélyes est,
Kárpátoktól az Adriáig
Mindenki vacsorálni kezd.
És itt a szó és itt a bor
Szintén a hon javára foly.

S tizenhatodikán az újság
Szokás szerint hogy megjelen,
Jobb ügyhöz méltó buzgalommal
Írja több hasábnyi helyen:
Boldoggá tenni a magyart
Ez szónokolt és az szavalt.

Negyvennyolc óta minden évben
Így telt huszonnégy óra le,
S tizenhatodikára kelve
Bezökkentünk a régibe.
Tovább aludni azután
Ujfent befordultál, hazám.

A sablon ez volt. Megbocsátom:
Mit is reméltünk volna mi?...
Csak ünnepeltünk és aludtunk -
De most megmozdult valami:...
Lehet már tenni ezután:
Nem maradnál ébren, hazám!

Szép a beszéd, a zászló még szebb,
S legszebb az óda, ha sivít:
De most - a Fóti dallal szólva -
Csak tennél is már valamit!
Ünnep gyanánt mit áhitok:
Komoly, munkás hétköznapok!

