Két sebesült a színházban

A színházba az utolsó sorba
Egymás mellett két katona ült
Közönséges baka mindakettő,
Közönséges sebesült.
Tartja egyik jobb karját kötésbe
A másik pedig a bal kezit,
Ülnek a piros karszékbe és a
Zelőadást élvezik.

S mert a színpad de valami fényes,
Mennyországba lehet egy szalon,
Csupa villany, csupa pingált oszlop
S pezsgő állt az asztalon.
Oszt egy gyönyörű szép nagysád táncolt
És danolt a pazar színpadon,
Selyem strimfli ragyog a két lábán,
Oszt mutatja, de nagyon.

Két huncutka van a füle mellett,
Fülibe gyémánt fülbevaló,
A mejje meg ki van kanyarítva,
Olyan fehér, mint a hó.
Két bakának szeme majd kiugrik,
A nyőt nézik, mindig csak a nyőt,
Egyik szól: „Pajtás az életembűl
Odadnék egy esztendőt.”

A másik jó vitéz visszasúgja:
„Én meg tíz esztendőt hallod-e,
Hiszen kérlek, úgyis olyan ócsó
Most az ember élete.”
Összemegy a függöny nagy zenével
És a színház mind tapsolni kezd,
A nagysád kijön, mosolyog, hajlik,
Két sebesült nézi ezt.

Az egyik a jobbkezit kinyújtja,
Adja a másik a balkezit,
Tapsolnak a sok urak meg hölgyek,
Ők is együtt azt teszik.
Nem látja a primadonna őket,
Mert hátul vannak igen nagyon,
De az angyalok a mennyországból
Őket nézik, fogadom.

