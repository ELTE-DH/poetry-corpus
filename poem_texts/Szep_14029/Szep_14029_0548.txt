Levél Amerikába

Ki messze, messze vagy, kinek hajója még
Nem indult vissza, bár innét elszálla rég,
Mosolygó ég alatt, kék óceán felett:
Engedd meg, Apponyi, hogy üdvözöljelek.

Hadd üdvözöljelek: kinek elméje nagy,
Aki dicsőségünk beszélő szobra vagy,
Kit hódolat fogad, lábához húll virág,
Akit körülrajong a boldog újvilág...

Kincset sovárgó nép csak téged hallgat ott,
Ki bűvös ajkaid kincsét pazarolod!
Csak téged néz a szem, csodál a yankee-agy:
Világkiállítás látványossága vagy!

Az egyesült elnök vendégeül fogad,
S szájtátva élvezi bűbájos tósztodat...
S a millió magyar, ki ott künn nyomorog,
Köríti boldogan babérral homlokod...

S a szabad szellő, mely - szerinted - megcsapott:
Híreddel még soká fog szálldogálni ott!...

...Ah - és elgondolom, hogy visszajössz megint,
És könnyel telt szemed merengve széttekint...
Sóhaj remegteti varázsos ajkaid:
Hiszen se fönt, se lent nem méltányolnak itt!...

Programod megható, mögötted szép a múlt,
S szép a neved, mit a yankee is megtanult...
Mégis - csatlósaid elhagynak hűtlenül,
S a „vaskezű” fiú a bársonyszéken ül...

Elég - a példa fáj!... s, míg rímeim rovom
Oh, nagy Cyránónk, én borongok sorsodon...
A gascognei lovag te vagy, te vagy magad:
Másnak súg, mást segít - és ő hátul marad...

...Én nem csodálkoznám, s nem venném rossz neven,
Ha ott maradnál kinn, túl messze tengeren...
Ha gondolnál egyet - és nem jönnél soha
Hazádba vissza, mely hozzád oly mostoha...

Az évek szállanak... - már szürkül hajzatod:
Elvesztett múltadat kárpótolnád amott:
A kedves yankee, ládd; szeret, becsül, imád...
Az újvilági nap ah, földerülne rád!

...Maradj, maradj tovább! Maradj örökre ott:
Ott újra fölragyog kialvó csillagod!
...Majd a szabad szellő súg programot neked,
S meghódítod vele a yankee szíveket!

S talán - nem, biztosan! - ha programot cserélsz;
Mindenki rád szavaz - az elnökük te lész!...
Neved ragyogni fog, világot elvakit...
Szobrod lesz egykor ott - mint Washingtonnak itt!...

