A korzóról

Szép ifjú pár sétál a korzón:
Az asszony ruhája selyem,
Az arca, mint a rózsa szirma,
Szeméből süt a szerelem...

Odasimúl párjához lágyan...
- A fán egy kis bohém fütyűl,
Szerelem... illat... vágy, rajongás...
Napfény lebeg köröskörűl...

Szemben egy sápadt kis leány jő
Nagy dobozzal, az útfelen.
Megfordúl... néz... csak néz utánuk
Tünődve, búsan, csöndesen...

...Én istenem, miről tünődik
A sápadtarcú kis leány?...
Selyemruháról... szerelemről...
Napfényről álmodik talán...

...Hogy akihez lágyan simúljon:
Szerelmes párja lesz-e majd?...
- S lesz-e egy sápadtarcú lányka,
Ki néz utána - és sóhajt?...

