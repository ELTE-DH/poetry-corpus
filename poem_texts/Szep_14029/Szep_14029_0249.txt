Reggel felé

Csókolja már a buja hajnal
Piros ajkával az eget.
Bezárul a csudás meséskönyv:
Az éjszakának vége lett.

Óh éjszakám, a hajnal eljött,
Kiábrándul szerelmesed...
Kacagnom kell a szép meséket,
Amikben hinni jól esett.

Sejtelmes álompalotáim:
A mások rút bérházai...
És szárnyam a rideg falak közt
Vergődik, nem tud szállani.

És halkan csüggedésre bágyad
A rajongásom, a bohó,
Siratom a vidám virrasztást
Én léha, lusta álmodó!

Az élet indul a robotra,
A napfény útjára ragyog,
Vad zsongással táborba szállnak
Az alkuvók, a józanok.

A való ébred... előtörnek
Ujjongó lázban az erők -
Idegenül, fásultan nézem
Az álmos kávéház előtt.

...Menjünk aludni. Megindúlok
Tünődve, lassan, egyedül,
S úgy érzem, az eltűnt sötétség
Az én lelkemre nehezül...

