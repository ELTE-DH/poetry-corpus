Montignoso

Ismerik, remélem,
Azt a nőt, akit
László Rózsi itt most
Hévvel alakit.
Én vagyok a büszke, kényes,
Szenzációs, vadregényes,
Csókra éhes, szenvedélyes,
Férfit orzó
Hires-neves Montignoso,
Montignoso!

Én valék a Lujza,
Fejedelmi szász,
Elszéditett Giron,
Törje ki a frász.
Volt gyermekem öt-hat példány,
Mind ott hagytam vigan, léhán,
Mondott egyszer a nyelvmester
Egy-két jó szót
És elvitte Montignosot,
Montignosot!

Nem sokáig volt a
Nyelvnek mestere,
Lanyhán működött és
Kirugtam erre.
Ujabb férfi nagyon kell itt:
Elcsábítottam Tosellit,
Toscánába vitte vágyva
Csókolózó
Telhetetlen Montignoso,
Montignoso!

Zongorázik nékem
Éjjel-nappal ő,
Ámde nemsokára
Néki is agyő!
Tosellit is unom már, ó:
Fortissimoból piánó...
Szivem dobban - hol egy jobban
Zongorózó:
Ezt keresi Montignoso,
Montignoso!

Ah... ki játszik itt lenn,
Fiatal, ügyes,
Milyen szép az orra,
Szeme mily tüzes!
Olyan fürge, mint a zerge -
Moszjő, gyerünk Heidelbergbe,
Énnálam verd Albert, Albert,
Gyerünk ó... ó...
Érted eped Montignoso,
Montignoso!

