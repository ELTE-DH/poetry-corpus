Nyári tűnődés

Meleg van, eső van, Wampetics van,
Van uszoda, Ősbuda is van,
De költő vagyok, alanyi,
S hiányzik nékem valami.

Mert ez a nyár, ez nem a rendes,
Nem érkeztünk még el mindenhez,
Van sok finom nyári dolog,
Mely szőnyegen még nem forog.

Pofonokkal legyezik ketten
Egymást a víg Városligetben,
De még nem szól Siófokon
Az igazi nyári pofon.

Hol van a tót, hol marad veszteg,
Akit télen a farkas esz meg
S kit napszúrás ilyenkor ért -
Hol nyaral ő az istenért?

Elestem az idén a tóttól,
S érte engem a Tóth nem pótol,
Akit szintén ért baleset:
Igazgatónak beesett.

És Caruso... mi lett belőle
A nejét elfoglalták tőle.
A régi nyáron, ezelőtt
Ő fogta el az urinőt.

S a szalmaözvegy, a jófajta,
Kit hitvese rajtacsíp, rajta,
S ernyőjét, mert újat kíván
Eltöri kis nők derekán.

S van még egy bús panaszom máma
A nyár legsúlyosabb hiánya,
Hogy Fiuméban lent pedig
A cápa nem jelentkezik.

Várja a nép apraja-nagyja,
S a cápa magát vízbe hagyja.
Várja őt Pesten a kroki,
S a kisujját se dugja ki.

Fiuméba, Abbáziába
Várják és cápa nincs, hiába
Pedig ha egyszer felszalad,
Jön Nákó s díszebédet ad.

Szóval e nyár, e bús, lehordott
Nem javítja meg a rekordot...
Költőd, oh nyár, most bánatát
Limonádéba fojtja hát.

