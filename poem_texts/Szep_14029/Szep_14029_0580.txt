Hetivers [23]

I.

Semmi ujság nincsen
A politikában,
A szomorú válság
Csak folyik vidáman.

Homo regiusok
Pestre jönnek Bécsbül
S mennek vissza Bécsbe
Egyre, szünet nélkül.

Honi férfiak meg
- Mit meséljem Önnek -
Egyre Bécsbe mennek,
S Pestre visszajönnek.

Küszöbén állunk már
Júniusnak, nyárnak -
S ők a gyorsvonattal
Még áprilist járnak.

E hónapot a hon
Járja, járja, járja, -
Ez kedves hazánknak
Bús Kálváriája...

Áprilist járunk mi
Vagy háromszáz éve,
Tudja a jó Isten,
Mikor lesz már vége.

Mikor jutunk el már
- Hisz már épp elég ez! -
A magyar szabadság
Május elsejéhez?!...

II.

Tiszát nem bántja csak
A jelen, a jövő:
Fogtechnikus baját
Fogorvosolja ő.

Hogy bátran fogja meg
A rút, a rossz fogat -
Fogtechnikusnak ő
Szép címet osztogat.

Az nem baj kérem itt,
Ha a beteg nyafog -
Törjön be, hogyha rossz,
A fog, a fog, a fog!

Itt nem számít a kín...
Mert mi a fődolog?
- Megmondja szépen, ím,
Versem végén a rím: -
A cím, a cím, a cím,
S a jog, a jog, a jog!...

