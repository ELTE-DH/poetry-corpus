Sajnálom a tengert

Sajnálom a tengert, mert nincsen ősze
Nem tudja az a vas tenger, mi ez
E szőke bánat, bűbáj, szerelem.
De szép is vón olyan szeptember egyszer
Hogy szállna, szállna a hervadt levél
A vadonat kék vízre végtelen
Honnan, csudából, álomból, az égből.
Szegény matrózok nem hinnék, hogy élnek
Úgy ámulnának a korláthoz esve,
Tengerbe hullna a matrózpipa,
Helló! helló! repdezne jobb kezök
S még mit szólnának iskolátlanul,
Bolondot, ünnepit, jaj, nem tudom
S mit képzelnének a sirályok is
Gyáván sivalkodván, szokatlanul?
Buknának, csipkednék a levelet,
Falánk szemök görögne gyanuval,
Aztán engedne szárnyok, a feszes
És elfogódva halkal lengenének
És enyhe rózsaszín lopózna
Eszméletök ködös jegére
S talán el is mulasztanák
A szép zsíros halaktra törni,
Kik a hullámot orrukkal kiszúrták
S nézik, nézik, nézik merev szemökkel
Szétfoszlott alkony aranyos rogyását
Vagy mit látnak, mit láthatnak vajon,
Hiszen reggel volt az imént az égen,
Nincs is fejökben ész tűnődni, nincs,
És nincs oly lelkök szálkáik között
Mely boldog és boldogtalan lehet
S nincs hangjok mint nekem, sóhajtani.

