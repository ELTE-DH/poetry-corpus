A vonat

Megy a vonat egyhangu robogással
Az éjszakában, réten-erdőn átal;
Egy elsőosztályu rekeszben
Még ébren üldögélnek ketten.
Hallgatag ülnek s az ablakon át
Bámulják a fekete éjszakát.
Nem látni semmit, ami élet,
Csak a titokzatos sötétet.
Nincs hang egyéb, csupán a kerekek
Vad kattogása. Megy, megy a vonat...
S egyik utas egyszerre megremeg,
A néma tünődésbül fölriad
S halkan, nyugtalanul beszélni kezd.
„...Oly különös... sohsem éreztem ezt...
Hogy utazunk, a csendben, unalomban
A vonat fölött gondolkodtam.
Elálmodoztam, áldva sorsomat,
Hogy első osztályon visz a vonat;
Hogy külön ülhetünk e drága helyre,
Mily bölcsen van rendelve!
Itt nem kell küzdeni, helyért tolongva:
Oly jó e fény, oly kellemes e pompa,
Itt a bársonydiványon
Édes, zavartalan az álom...
Hogy elül vagyunk, külön s kényelemben;
Boldog gőggel töltött el engem...
S most hirtelen, mely mögöttünk robog,
A harmadik osztályra gondolok...
Mi itt kevesen, környezve pompátul,
És ott a harmadik osztályba', hátul,
Kemény fapadon, büzben és sötétben,
Az egyik szomjan, másik étlen,
Szorongva, rázva, összetörve,
Küzködve egy helyért örökre,
Ezernyi bajjal, gyötrelemmel
Utazik annyi, annyi ember...
S egyszerre elvesztem nyugalmamat,
Szorongás lep meg, kinzó, gyáva, vad -
Tudom: itt vannak a hátam mögött
- A harmadik osztály - sokan... sokan...
A vonat velünk őrülten rohan -
S úgy érzem magam, mint az üldözött!
Jönnek... és bennem megremeg a lélek,
Úgy rémlik, mintha minket kergetnének,
Az első osztályt kergetik!
Mi kevesek pedig
Menekülünk - azért vagyunk elül...
S utánunk rohannak szüntelenül,
Diadalmas-szivósan, szakadatlan;
A bársony égni kezd alattam...
Nem lehet tőlük szabadulni,
Akármily gyorsan haladunk mi:
Belénk kapaszkodtak, s idenőve,
Hatalmas erővel törnek előre!
Hiába a gondok, a járom, az éhség:
Meg nem akasztja utjuk sietését...
Ha! - a vonat vágtat zakatolva:
Mintha a lázongás zaja volna...
Len a kerék ordítva robog:
Hallga csak... emberi hangok azok.
Sirnak, követelnek... szidnak, fenyegetnek...
Ujjongva kitörnek szörnyü zsivajban...
Hallga: csörögnek a régi bilincsek!
Reszkess - már forradalom dala harsan!...
Sír a sötétség kisértete mind:
Vérszinüvé lesz az éjszaka kint...
És egyre rohannak... rögtön elérnek:
Nem hallod, nem érted a hangjaikat?!
Ó hogy meneküljünk... semmise véd meg,
Ránk zudul hatalmuk, mint az Itélet
És - összetörik a vonat...”

