Vasárnap délután

A múlt vasárnap délután
Én, falusi liba
Kimentem, mert volt kimenőm,
A hires vurstliba.
Hogy csilingelt, hogy ragyogott,
Eltátottam a szám,
A menyország leszállt oda
Vasárnap délután.

Málé szájjal a vurstliba
Flangérozok magam,
Egyszercsak egy szép katona,
Megfogja derekam:
„Gyerünk, üljünk ringlispilre,
Na gyere violám,
Itt a ligetbe így szokás
Vasárnap délután.”

A ringlispil de szép, de jó
Arany hintó megy ott,
Vitéz Lászlót is láttuk oszt,
Nevettünk jó nagyot!
Ittunk édes piros vizet
S vót nagy kifli de hány,
Milyen sok szép szokás van ott
Vasárnap délután.

Estefelé eccerre csak
Aszongya a baka:
Gyerünk mostmár a sűrűbe,
Míg nincsen éccaka
Na gyere mán, na gyere mán,
Ne nézz olyan bután
Ez is szokás a vurstliba
Vasárnap délután.

Cselédleány is, baka is
Bujkált ott sűrűen,
Én istenem, mi lett velem
Ott benn a sűrűben!
De megvigasztalt a baka:
Ne sírj te kis leány
Most már tudod, mi a szokás
Vasárnap délután.

