Vadlibák felé, téli éjszaka

Ki üldöz mindétig vajon
Te vadlibák, te vadlibák
A hályogos sötéten át
Te bús, te barna vadlibák

Hol vár kvártély, jó lámpafény
Te vadlibák, te vadlibák
Te kicsapott csapat diák
Te bús, te barna vadlibák

A jég, a szél krisztustalan
Te vadlibák, te vadlibák
Mit tettetek ti nagy hibát
Te bús, te barna vadlibák

Hol hangoltak szátokba jajt
Te vadlibák, te vadlibák
A hold is búvik hogyha lát
Te bús, te barna vadlibák

Fölkél a nap, jön a vadász
Te vadlibák, te vadlibák
Meg nem sajnál a vad világ
Te bús, te barna vadlibák

