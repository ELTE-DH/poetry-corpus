Szomorú tavaszi dal

Tavaszi dalra lantom zendül,
Tüdőmbe nem fér az ozon,
Más életet remélek szentűl,
Magam nagyban csiklandozom,
Most már a lusta vén diványrúl
Felállok, két karom kitárúl,
Hajrá, ujjászületni én
Elszántam magam az idén:
Az első langy zefir Budárúl
A Margithídon átszökik,
A nők a muffot ellökik,
A gesztenyés mimózát árúl
Én kalapommal elfogom
Tűnő lepkém, ifjúkorom.

Egy kedves színinövendéket
Felkarolok s avval megyek,
Perecért verjük fel a péket
S megmásszuk a Gellérthegyet,
S majd minket is himbál a csónak
Színén a zöld ligeti tónak,
És fölvesz a barlangvasút
Amelyen tíz fillér az út,
Nyerítünk majd a bábszínházban,
Hajóhintán vitézkedünk,
Panoptikumba bémegyünk,
Rémmaszkákat bámulni frászban,
És programunkon lesz a Feld
Mátyás, ki sohsem érdekelt.

Majd a korzóra is kijárok
Eladni sápadt színemet,
Mindig a zöldbe vacsorálok
Serkentvén álmos ínyemet,
A Sziget is sokat lát engem
A fák alatt könyvvel kezemben,
S szólhatnak bármit ellenem,
Kirándulok propelleren,
Virágot szúrok gomblyukamba,
Kezembe nádpálcát fogok,
Csak ifjú népek boldogok
Hogy felejthetted el te bamba.
Kollégáim nevessetek,
Megint vidám suhanc leszek.

Dehogy leszek, nem tok szaladni
Az elfütyölt vonat után:
Ez a tavasz is mint megannyi
Pesten telik le, nem Budán.
Csak sóhajom felel a szélnek
Mely messzi sétáról beszélget,
Nyújtózkodom, de heverek,
Francia kártyát keverek,
Az utcán kinn a bosnyák banda
Felharsan, én két ablakom
Spalétával végigrakom,
Káromkodván csúnyán magamba
S útálván a gyerekhadat,
Amely a bandával szalad.

