Mademoiselle

Mademoiselle Párisból jött mihozzánk
Mademoiselle, szegény,
Kopott volt, színtelen, nem izgató, mint
Az eldobott regény.
A gyárban s a Moulin de la Galette-ben
Ifjúságát otthagyta már,
S eresz alá vergődött Budapesten
A kis fakó vándormadár;
Sóhajtozott a Home Francais-ban éjjel:
Mon Dieu, mon Dieu, mon Dieu.

Egy szép nagy házban az Andrássy-úton
Volt három rossz gyerek,
Mademoiselle odament madmoazelnek,
Keresett kenyeret.
Az iskolánál várta őket délbe
S nyáron velük kijárt a zöldbe,
S vezette őket télen át a jégre
Gyakorolni a franciát.
Mindenki korcsolyázott, ő csak fázott,
Mon Dieu, mon Dieu, mon Dieu.

Jött ez a nyár, s hélas! most ellenség lett
Szegény mademoiselle,
Nem illik már fecsegni franciául,
Idegenek: el, el!
Mademoiselle elbújt és sírni kezdett:
Je suis si malheureuse, madame,
Madame, én most Párisban mihez kezdjek.
Testvérem nincs és nincs anyám,
S mindenki tud Párisban franciául,
Mon Dieu, mon Dieu, mon Dieu.

Hát itt maradt. Jut a magyar kenyérből
Neki is egy karé,
Mademoiselle nem érti, mért haragszik
Monsieur Poincaré.
Óh mennyi sóhaj száll innét az égbe,
Szép magyar sóhaj: Istenem...
Egy francia is a többi végébe,
Remeg testvérien:
Mon Dieu...

