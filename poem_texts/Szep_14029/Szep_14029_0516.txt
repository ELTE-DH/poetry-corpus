A választójogi

javaslatot,
Amely a népre oly rosszul hatott,
Mely annyi bajt csinált, azt a
Javaslatot Tisza megszavazta.
Most mind a kérges
Tenyerű paraszt mérges,
És szabó, suszter, pék és lakatos
Nagyon indulatos,
Orraik nyúlnak hosszúra
És bosszúra
Gondolnak, ugyebár
A harmincéves korhatár
Miatt. Mind dühöng Tisza ellen,
Istenem én gyöngébb jellem
Vagyok talán,
Mert kedélyemen egyáltalán
Nem fogott
Hogy nem kaptam választójogot.
A törvényt jól megértve
Egy csöppet se érzem sértve
Magamat,
És nem sürgetem jogomat,
Sőt
Kérem az istent, egyenesen őt,
Hogy részemre azt a
Kis választójogot csak halassza,
Választani bármilyen édes,
De még nem vagyok harminc éves,
És egyelőre
Beérem egyéb apró, dőre
Dolgokkal. Adj istenem
Még néhány szép tavaszt,
Mely arcomra pírt és mosolyt ragaszt,
Adj tavaszt, ingerlő szellővel,
Kedves, könnyelmű nővel,
Ki karját karomba befűzi,
És udvarlásomat betűzi,
Ó adj tavaszt dallal, füttyel,
Kevés bajjal, nem sok üggyel,
Adj virágot gomblyukamba,
S pénzt, papírba és aranyba,
Mellyel lehet kelni útra,
Venni egész füzet jegyet,
Ülni hajóra, vasútra,
Nézni tornyot, vizet, hegyet,
Messzi ünnepekre járni
És a boldogságra várni.
Várd meg hát, na várd
Istenem, hogy szolgád boldog lesz-e,
S told ki kérlek, told ki messze
A harminc éves korhatárt.

