Szegény ember gyereke

Biz én szegény gyerek voltam,
Rongylabdám én magam toldtam.

Húgocskám is, neve Márta,
Rongybubáját ő csinálta.

S megfaragtam a csigámat,
Ostornyelet is, de hányat!

Gumipuskát, meg nem álltam,
Biz én azt is fabrikáltam.

Meg még korcsolyát is, kérlek,
Neki mehettem a télnek.

Egy darab tüzifa kellett
S két szál vastag drót emellett.

Azt a kovácsmester öccse
A fába belésütötte,

Lyukat is fúrt ő a fába,
Madzag ment a korcsolyába.

Így lett osztán készen végre,
Vígan szállhattam a jégre.

Gondolván a korcsolyára
(Egy-két fillér volt az ára),

Bárhogy üssön a sors ökle,
Boldog leszek én örökre.

