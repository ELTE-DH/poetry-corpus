A Tauszky

Mikor elérkezik a fertály,
S hurcolkodik a pesti partáj,
A partáj, a partáj,
A fővárosban megjelen
Tavaszi avagy őszi reggelen,
Egy reggelen, egy reggelen
S döcögve szétmegy Pest utcáira
A Tauszky, a Tauszky,
A Tauszky kocsija.

Két stájer származásu állat
Huzza a Tauszkyt s el nem fárad,
Nem fárad, nem fárad
S utána megy busan, bizony,
Szegény család egy lassu konflison,
Egy konflison, egy konflison.
Hogy gyászmenetnek lássék, kis hija,
A Tauszky, a Tauszky,
A Tauszky kocsija.

És nyög belül, tele panasszal,
A szekrény, mosdó, szék s az asztal,
Az asztal, az asztal
És sir az ágy: „Mi van velem?
Én igy még nem recsegtem sohasem,
Még sohasem, még sohasem.”
S a butort egyenkint kiejti ah
A Tauszky, a Tauszky,
A Tauszky kocsija.

A tükrödhöz te sohse jutsz ám,
Széttörve ottmaradt az utcán,
Az utcán, az utcán.
Mint a fáról a levelek,
Szék, asztal, szekrény, ágy, mind lepereg,
Mind lepereg, mind lepereg
S üresen ér haza, uramfia,
A Tauszky, a Tauszky,
A Tauszky kocsija.

