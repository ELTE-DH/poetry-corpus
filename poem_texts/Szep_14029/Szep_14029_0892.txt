Találtam egy levelet

A hídon este, ahogy haladok,
Valamit előttem sodor a szél.
Fölveszem: hát egy összegyűrt papír,
Megnézem: hát egy szerelmes levél.

Nő-keze írta reszketeg vonások...
Betűzgetem: „...szerettem... elhagyott...
Mást vett el...” És a levél vége ez volt:
„Mondjátok meg neki, hogy meghalok...”

A név alatta már el volt mosódva
Hulló esőtől, hótól, vagy mitől...
- A holdnak képe szomorún nézett rám
A sötét víznek mozgó tükriből...

