Csokonai

Akkor Rómában élt szegény Ferenczynk
Canova szép kezét szolgálta ott
A nagylelkű mestertől, úgy meséli,
Derék darab márványt kapott

Dermedt tej volt, Carrara boldog álma
És ő se nem szentet, se nem királyt:
Egy méla lombos főt képzett a kőből,
Az édes bús Vitéz Mihályt

Vendégek jöttek, London útazói
Azok közt volt egy fátyolos leány
Az kék szemét a márványon feledte,
S átlengett hangja fátyolán:

„Csodálatos bánat borúl szívemre
Ábrándkép ez? vagy élő lény vajon?”
„Oh miss, itt járt s a föld alá merült már
Fájdalmasan, fiatalon

Poéta volt, nevét miért is ejtsem
Magyar lett ő, mindegy élt, vagy nem élt.”
A lány még nézte. Hívták, arra fordult,
Indult, lehajtva rab fejét.

