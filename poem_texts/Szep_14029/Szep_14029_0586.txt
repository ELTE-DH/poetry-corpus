Abdul Hamid dala

Abdul Hamid takarékossági szempontból redukálta háremét.

Allah veletek gyönyörű odaliszkok,
Te szőke, te barna, te rőt:
Elküldök ezennel száz szeretőt.
Leszállítom én, mert tulnagy a létszám -
Allah veletek csodanők...
Sóhaj ered pici ajkaitokrul;
Hej, kínos az ügy nekem is.
Nehéz a szívem most, ámde, szavamra,
Nehéz ma a pénzügyi helyzetem is.

Allah veletek gyönyörű odaliszkok,
Kevés a piaszter, szörnyű kevés,
Nem futja a pompa, a költekezés:
Fölfalja egészen az udvari büdzsét
A toilette, az ivás, az evés.
Ahol lehet, ott spórolni muszáj ma
S hárem ügyében sajna, lehet
És csődbe jut íme a földi mennyország,
És dobra kerül száz kis kerevet.

Allah veletek gyönyörű odaliszkok,
Nézlek titeket most szótalanul,
Mind, aki már nyugalomba vonul:
Tündércsapatát a bűbájos időknek,
És szemem lassan könnybe borul.
Multak csodaillata száll körülöttem,
Valaha voltam ifju, bohó,
Csupa tűz, csupa láng... vágy, mámor a vérem -
De hol van a tavalyi hó?...

Allah veletek gyönyörű odaliszkok,
Messzesuhantak az ifju napok,
Fáradt, szomorú vén bácsi vagyok.
Eléri az ősz a dicső padisaht is
És nő szeme rája hiába ragyog...
Sok vagytok a jóbul szép szeretőim:
Emlék ma a nagy szerelem -
Ó mit akartok: százan egy ellen,
Kinek reszket a térdem s szürke fejem...

Allah veletek gyönyörű odaliszkok,
A szerelem vár kint titeket,
Menjetek, ott kinn élni lehet.
Hervad a rózsa, ha nem süti napfény -
Szép üde nők Allah veletek...
(- Kevés a piaszter, de ifju ha volnék,
S volna a vérem még lobogó:
Ily könnyen a száz nőt el nem eresztem -
De hej, hol a tavalyi hó?)

