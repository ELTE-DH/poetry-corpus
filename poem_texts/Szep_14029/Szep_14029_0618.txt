Baj van, Beketow úr!

- A darabontkomédiásokról -

Megenyhült a lég, itt a gólya fecske
S Beketow úr, ön is megjött az este
Pestre.
A cirkuszát bár - istenem -
Én előnyösen ismerem:
Mégis rendkívül féltem én
Az idén.

Beketow bácsi, kérem szépen,
Tudja, hogy ön előtt éppen
Egy másik cirkusz szerepelt?
Egy kitűnően felszerelt,
Látványos, cifra,
A maga nemében ritka,
Abszolutizmus nevű
Nagyszerű
Cirkusz működött itten.
Felülmúlhatatlan bizisten,
Amit az tudott produkálni!

Voltak a cirkuszban bohócok:
Fejérváry, Kristóffy, Lányi...
És attrakció jó sok:
Küldöttség, kobzás, installáció...
És mulatott a náció,
Mulatott pompásan, szépen -

A könnye is hullt olykor nevettében!
Alkalmazott száz új trüköt
És a szezónja beütött:
Egy évnél tovább tudtuk nézni...
Még ma is mindenki dicséri,
A jövőben pedig
Dédunokáink is emlegetik!

Beketow úr, most már belátja,
Mért félti önt alulírott barátja.
Vigyázzon, vigyázzon,
Nehéz lesz a helyzet a nyáron -
Mert elődjével, Beketow bácsi,
Nagyon nehéz lesz konkurrálni!

