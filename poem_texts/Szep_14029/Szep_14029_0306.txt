Az ősbudai bohém

Ősbudába szombat este
Kirobog a vidor ifju,
Ki egy bankban hivatalnok,
Vagy a jogra hallgató.

Egész héten izzad, fárad,
Csöndes, józan, mint egy marha,
Közönséges, jámbor ifju -
Ám bohém lesz szombaton.

Félrecsapja panamáját,
Bérletjegyét fölmutatja
S szalutálva nyitnak utat
Néki a zord várnagyok.

Szemei a villanyok közt
Fantasztikus tüzben égnek,
És a Móricot fütyülve
Lép a területre ő.

Betekint a lovardába,
Lóra pattan, mint egy cowboy,
Husz krajcárért huj-hujt ordit,
Míg a földre leesik.

Majd beront a lövöldébe,
Hol a szegény célok vannak,
Gőggel lő be ötszáz célba
És egyet el nem talál.

Innen mén a borozóba,
Hol a lányok s a pincérek
Hódolattal köszöntik a
Nagyságos bohém urat.

A nótáját elhuzatja,
Pár kurjantást megreszkiroz
S „Bohémasztal!” kiáltással
A cigánynak mitsem ad.

Majd a Moulin-Rougeba néz be,
S táncoltatja ama nőket,
Kik megélnek, ha szeretnek -
S egy szeszt elszántan lenyel.

A Moulinba, a moziba,
S mindenüvé ingyen lép be:
Azt hiszik, hogy hirlapiró
És ez néki jól esik.

Ilyen ifjut hogyha látok,
Szivem vigan kezd dobogni:
Hál' Istennek s Ősbudának -
Nem veszett ki a bohém!

