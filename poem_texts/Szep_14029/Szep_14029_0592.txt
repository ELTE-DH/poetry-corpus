Hangok az állatkertből

I.

Az állatkertbe ah, silány, rongy
És megható az állapot:
Öregek, búsak, megrokkantak
Az állatkerti állatok.

Az egyiket köszvény kínozza,
A másik paralitikus,
Szóval, minden kór képviselve...
S a helyzet szörnyen kritikus.

Az állatkertben már az állat
Fölösleges lim-lom csupán -
S ha az isten is úgy akarja,
Kipusztul mind egymásután.

Így rendbe jő az állatkert majd,
- Búsulni semmi ok ezen -
Mert benne helyreáll a mérleg:
Se kert, se állat nem leszen.

II.

Nincs nőoroszlán, csupán hím,
S nincs hímmedve, csak női medve -
Mindkét fél el van keseredve.

Kínos sovárgásban remeg
Az oroszlán s a medve lénye;
Elvégre szeretni is kéne!

És mit tesz isten, Ámor isten:
Egyszer az oroszlán, a medve
Egymásra néz fölmelegedve.

A vérük forr, a vérük lázong -
Szerelmesen egymáshoz kúsznak,
S a viszonyokkal megalkusznak...

III.

A sivatag királya
Miért oly mélabús?
Hiába áll előtte
A drága marhahús.

Mit ér a büszke cím, rang,
A dicsőségteli -
A sivatag királya
Nem tud emészteni.

„Mért nem tudok beszélni:
- Gondolja s elborúl -
Ah, szódabikarbónát
Kérnék Lónyaytul.”

IV.

A párducketrecben
Sóhajtnak, nyöszörögnek -
Egy párduc néz elé
Anyai örömöknek.

A párduc rozoga,
A csontjai zörögnek,
Aggódva vár szegény
Jöttére a kölyöknek.

...Nubia párduca
- Ez komoly dolog, ez tény -
Egy gyáva nyulat szült
Egy csúnya téli estén...

