A gummirádlison

1.

A szép Stefánia úton
Tavaszi este volt,
Mint női fülben a buton,
Ugy fénylett fenn a hold.
A lég oly édes, langyos, tiszta,
Sokan kocsiztak össze-vissza,
S egy szép ruhába öltözött
Asszonyka ült két úr között,
Két úr között ült, a bizony,
Egy gummi-gummi-gummirádlison.

2.

Az egyik ur az jobbfelül,
A másik balrul ült,
S ki balrul ült, az asszonyért,
Kiváltkép lelkesült.
Sugott fülébe sok-sok szépet,
S két láb érintkezésbe lépett,
S mint banketen a poharak,
A térdek már kocintanak...
Igy folyt a plátói viszony
A gummi-gummi-gummirádlison.

3.

A másik úr, ki jobbra ült
Az asszony oldalán,
Lassankint mindent észrevett
S igy dünnyögött: „Na lám!
Hát kellett ez ma este nékem -
Csalásba kezd a feleségem!
Szétütnék köztük egy kicsit -
Ha én fizetném a kocsit...
Elönt a méreg, az iszony
E gummi-gummi-gummirádlison.”

4.

A férfi, aki balra ült,
Imádta hőn a nőt,
A karja csúszott s végre a
Tenyerén hordta őt.
Az asszony némán helybenhagyta...
S ajkát a férj búsan harapta:
„Nem értem, mért gunnyasztok itt.
Hisz húznom kéne a kocsit:
Mert egy ló ül, isten bizony,
E gummi-gummi-gummirádlison.”

