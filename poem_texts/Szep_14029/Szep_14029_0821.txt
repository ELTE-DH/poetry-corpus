Hangya

Ma eltapostál egy hangyát,
Feljajdult ő,
Csak nem hallottad a hangját.

Éppen vitt egy szalmaszálat,
Vitte haza
Az a derék pici állat.

Mindent most kell tenni félre,
Most a nyáron,
Az a szalma is kell télre.

Halála a kis hangyának,
Milyen gyász az
Az apjának, az anyjának.

Testvére is száz volt annak,
Testvérei,
Azok is mind gyászba vannak.

Meg pajtása volt ezernyi,
Jó pajtása,
Jön a bánat mind leverni.

Kicsinyben úgy, mint a nagyban,
Mi élőlény,
Tudd meg, abban szív van, agy van.

Ugye fiam bánod most már,
Ugye bánod,
Hogy egy hangyát eltapostál?

Ugye máskor majd vigyázol,
Jól vigyázol,
Talpad senkit el nem gázol?

