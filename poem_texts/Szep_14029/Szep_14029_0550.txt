Strófák a hétről

I.

Dunaparti nagy ház egy kicsiny zugában
Összegyülekeztek hétfőn egynehányan
Fínomabb kurucok, s kormánypárti vének
Megható és kedves ünnepet ülének.

A föntisztelt urak csöndesen, suttyomban
Vén kuruc leventét ünnepeltek ottan,
Ki egy nagyszerű, egy történelmi órán
Enyhe békét szerzett harcok dáridóján.

És a vén leventét, kit mindenki tisztel,
Üdvözölte halkan a márvány-miniszter
S a kezébe nyomta loppal a kis érmet:
„Harcok írójának - béke szerzőjének.”

És a bájos érmet az öreg levente
Mélyen megrendülve a zsebébe tette...
És a többiek, kik megjelentek ottan,
Éljent suttogának, szintén meghatottan...

...S míg a szív itt rezdül, míg az éljen zendül,
Profán lárma hangzik a szomszéd terembül;
Vaskezű zsarnoknak szélsőbali nyelvek
Ünneprontó zajjal háborút izennek.

Zoltánok rikoltnak, s mint vésztjósló kuvik,
Harsog harcok hőse, harsány hangú Kubik...
...Az ünneplők pedig, végin béke-tornak,
Megkönnyebbült szívvel, lassan szétoszolnak.

S méla akkordképpen könnyek folydogálnak
Szürke szakállába jó Thaly Kálmánnak:
Könnyekig meghatva, ah, a Béke atyja
Korán sírba szállott magzatát siratja...

- Most pedig, mint illik, a művészi kézbűl
Egy más férfiúnak új, szebb érem készül.
Rá egy erős kezet, s egy mondatot vésnek:
„Levél írójának - harcok szerzőjének!”...

II.

Kuropatkin jelszavát már
Egész világ hangoztatta:
Az orosz, az visszavonul -
Ámde magát meg nem adja!
Gyönyörűszép jelszó volt ez,
Lázba jött a muszka tőle!...
De ím, letett Kuropatkin
Passzív rezisztenciáról,
S a hátráló hadra rászól,
Hogy azt mondja: most előre!

Nem szavalnak, nem tervelnek
Hősies kis sárga majmok,
S újra kikap Kuropatkin,
A kitűnő cári bajnok...,
...S odahaza a föld forrong,
Felhő tolul a felhőre:
Rab milliók összesúgnak...
S nagy a félsz a cári háznál,
Mert, míg az orosz had hátrál:
Az orosz nép megy - előre!...

