Hát kellett ez nekünk?!

- Aktuális kuplé -

Mi képviseltük szabadon
A szittya nációt,
És szidtuk számos éven át
A delegációt.
De most, hogy itt az alkalom,
Nos, Bécsbe fölmegyünk,
Mint deli delegátusok, -
Hát kellett ez nekünk?

Azt véltük, lelkes és meleg
Lesz a fogadtatás,
De Bécs csak annyit konstatált:
„Itt a magyar bagázs!”
Kő, bicska, fustély szállt felénk,
Veszélyben volt fejünk,
Csorbát kapott a becsület, -
Hát kellett ez nekünk?!

De haj, hiába sértenek
Minket Luégerék,
Amint még eddig a magyart
Megsértni nem merék.
Nem köptek, csak eső esik,
Tehát ernyőt vegyünk,
Nem holmi szatiszfakciót, -
Hát kellett ez nekünk?!

Tovább áll már a szittya had,
De Breiter csakhamar
Utána fut: „Leköptenek,
Mélyen tisztelt magyar!”
Megértük a gyalázatot,
Hogy osztrák ellenünk
Kér nékünk szatiszfakciót, -
Hát kellett ez nekünk?!

