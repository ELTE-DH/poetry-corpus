Makkai bá'

Elkövették a nagy hibát:
Kibuktatták Makkai bá't.
Makkai bá' - fen' egye meg! -
Sajnálom én kigyelmedet!

Óh részvétemet fogadja,
Honomnak boldogult atyja...
Nagyon szomorú az eset -
Mindenkit érhet baleset.

Ákosfalva, Átkosfalva,
Makkai bá't megbuktatta...
Ó mért tette, mért is tette,
Nem lesz több ily jó követje!

Mit ér a sok szigorú úr,
Mely Bécs ellen bőszen zúdúl?
Egy ki derű, egy kis kedély
Politikánál többet ér.

Makkai bá' miatt lázba'
Jártunk mi a tisztelt Házba,
Mely most Makkai bá' nélkül
Megszürkül és elsötétül.

Szavazások bizonyisten
Nem vonzanak már senkit sem...
Mit ér, hogy csatánk megnyertük -
Makkai bá't elvesztettük!

