A pofon

A választáshoz Budapesten
- Régi szabály ez, bizonyisten -
Egyenesen vagy visszájárul
Egy-két pofon is hozzájárul.

Az eredmény a választáson
Bizonytalan, kéremaláson;
A pesti választásokon
Egy bizonyos csak: a pofon.

A választópolgár zsivány,
A voksért bankjegyet kíván:
Eladja a szavazatát -
De pofont elvből, ingyen ád.

A fővárosban a pofon
A szavazással oly rokon
És bárki kapja s bárki adja,
Ez a választásnak zamatja.

A szín, az illat benne ez,
Mely zord küzdelmet fűszerez,
Mely muzsikát vegyít a kába
Szavazás vásári zajába.

És választásról választásra
Nő a pofon vonzó varázsa
S mindinkább tekintély lesz ő,
Mint alkotmányos tényező.

Mindegy nekem, ki a jelölt,
Ki győz s pénzt hasztalan ki költ:
A pofon az, amelyet várok,
Melyért honfiszívem sóvárog.

Ez alkalommal mégis féltem,
Hogy elmarad gyönyörűségem:
Ó, azt hittem, hogy a pofon
Most mind nyaral Siófokon.

Az örömöm most kétszeres,
Hogy mégis volt egy nyakleves.
Adta ezt egy bizalmi férfi,
Aki a bizalmat így érti.

Bizalmi férfi, odafönt
A jó isten megáldja önt,
Amért másnak pofont, nagyot,
Nekem pedig témát adott!

