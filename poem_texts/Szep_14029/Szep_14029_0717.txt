A női birkózók

1.

Ősbudában minden este,
Ha kiballagsz mostanában,
Láthatsz női birkózókat,
Kik birkóznak harminchárman.

Mind hősök ők és mind hölgyek
És eljöttek messze földrül
Budapestre, hol számukra
Birkózók babéra zöldül.

A porondon felvonulnak
S láthatsz nyakat, lábat, vállat,
Bájaikat el nem rejtik,
S izmosak mind, mint az állat.

Mikről költők énekelnek,
A bűbájos női testek
Megdöbbentő méretükben
Ott előtted állnak veszteg.

Elmerülhetsz álmodozva
Az izmoknak játékába
S hallgathatod, a porondon
Hogy lép döngve mindnek lába.

Szende, édes birkózó nő,
Nézem és megdobban szívem:
Hogyha engem átölelne,
Szörnyet halnék a helyszínen.

2.

Alsó fogás,
Felső fogás,
Mind a kettő
Olyan csodás,
Kulcs, Nelson, híd:
Hogyha nézem,
Oda vagyok
Én egészen.

Ki van alul,
Ki van felül:
Mindegy nekem
Föltétlenül.
Annak vagyok
A bolondja -
Ha két váll a
Földet nyomja.

