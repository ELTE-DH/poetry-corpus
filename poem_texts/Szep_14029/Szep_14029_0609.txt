Búcsú az éjjeli ügyésztől

Sok olvasója van lapunknak,
Mind szorgalmas, lelkes, derék:
De mint ön, ó Polányi bácsi,
Oly buzgó nem volt egy se még.

Vezércikkünkön átrohant ön,
A Hírek-nek nekiesett,
Falta a Krónikát, a Sportot, -
S az apróhirdetéseket.

A Kis Tárcákban meghatottan
Skandálta a szép verseket -
Feleki S. verslábai közt
Is királysértést keresett.

S ha a királyt ön sértve érzé,
Megcsendült kobza lelkesen,
Viszont szomorú volt nagyon, ha
Királyt nem sértett senkisem.

Lapunk szorgalmas olvasója,
Ön most a fenébe vonul,
Éjjelik éjjelije, ön megy,
Megy visszavonhatatlanul.

Nem közvetít több királysértést,
Oh leglojálisabb magyar,
S kénytelen lesz előfizetni,
Ha lapot olvasni akar...

Lumpolni már nem lesz ürügye,
Biz isten sajnálom magát,
Menjen haza, éjjeli bácsi -
Jó éjszakát!

