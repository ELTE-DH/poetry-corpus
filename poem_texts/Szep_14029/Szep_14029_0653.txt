A delegátusok

1.

A tárgyalásoknak már vége,
S a diadaltól lázban égve
A hazafiak tegnap este
Visszautaztak Budapestre.

Fölültek vígan a vonatra,
Ama büszke, boldog tudatba',
Hogy dicsőségünket fokozták:
- Többet szavaztak, mint az osztrák!

2.

A delegátus, oh szegény,
Mily szánandó, ha Bécsbe mén!
Kegyetlenül fölküldik őt
S szívni kell bécsi levegőt.

Várja ott munka, nem kevés:
A quóta, a költségvetés.
És bármily fáradságos az,
Ő naprul-napra csak szavaz.

S mert adni kell ott az urat,
Hát - óh jaj - éjszaka mulat
S mert pénzt kíván a bécsi nő,
Költséget most is szavaz ő.

3.

És ha már egyszer Bécsbe megy,
A honért mit ne tenne meg?
Habár fájdalmasan esik,
Pompás ebédeket eszik.

Ebédet, Goluchowskinál,
Amelyet az zordon kínál,
Terheli gyomrát az ebéd,
Honának pedig a - zsebét!...

