Nyár a Házban

I.

A tisztelt Ház nem érdekes most,
Nincs munkakedv, nincs munkaláz,
A honatyák, óh, el se jönnek,
S az ürességtől kong a Ház.

Az elnök úr haragszik érte
S ajkán dühös panasz fakad:
A honatyák nem dolgozzák le
A súlyos napidíjakat.

Az elnök úr az emelvényről
Legfölebb egy-kettőt ha lát -
Kerülik az urak a Házat,
Mint a diák az iskolát.

Tudnék ez ellen orvosságot:
A macsicst bevezetni kell -
Akkor talán a tisztelt Házba
Több képviselő jönne el...

II.

A bársonyszékben Polónyi
Elkezd búsan mozgolódni:
„Nyár van... úgyis van melegem -
És most fűtenek be nekem!”

III.

Képviselőnek lenni, jaj,
Ilyen melegben szörnyű baj.
Pesten kell lenni szegényeknek
S a tisztelt Házban ülni veszteg.

De csak nappal ily bús az élet,
Éjszaka pihennek szegények:
Ősbuda... egy-egy randevú -
Nem nyomja fejüket a bú!

