Zichy Jenő bucsuja

(Zichy Jenő gróf megrendült egészsége helyreállítása végett Afrikába utazik.)

Isten veled hazám, bátrak hazája,
Isten veled te hölgy, sőt hölgyikék:
Én most huzamosabb tartózkodásra
A legsötétebb Afrikába mék.
Ha visszatérek, boldogulva, hon,
Új szépeket lássak aszfaltodon.

Hogy eltávozom e nehéz napokban
Édes hazám, ez, érzem, nem erény;
Tudom, bajod ezidőszerint sok van,
S ha itthagylak, hiányzom neked én.
De nemcsak honfi: férfi is vagyok,
S mint ilyet, erőm kissé elhagyott.

Az életnek amennyi bája, élve,
Illata, finom édessége van;
Költséget, fáradságot nem kimélve
Fürödtem benne hej, szorgalmasan.
S emellett a közért is lángolok -
Egy Zichytől ez igen szép dolog.

Karom ma záptojást ragadni gyenge,
S torkom nem bírja, sajnos, most a szót;
Érzem a rózsák töviseit rendre...
Adj hát hazám egy kis vakációt!
Isten veled, te felhős magyar ég -
Írd meg riporter: Afrikába mék.

Ah, Ázsiát már háromszor bejártam,
- Miről különben több művem beszél -
Bejártam, mint szakember, buzgón, bátran,
S boldogságom többek közt a veszély.
Az ősmagyart hiába kutatám -
De néhány új magyar lesz ott ma tán.

Hej, a nagy útnak kalandszomjjal telve,
Ujongva, frissen vágtam hajdanán...
Nyakam köré ma sál vagyon tekerve,
S a drága express ringat majd magán.
Mint szoknyavadászt kolportál Klió -
Ott más prédám nem lesz, mint víziló.

A fekete fehérszemélyek ottan
Pihenni hagyják szenvedélyemet,
Üdülök, míg kilókban gyarapodtam,
Míg munkabírón megtérnem lehet:
Míg ismételten szeretnem szabad
A szép hazát s a szép leányokat.

Isten veled hazám, kit úgy imádok,
Várj rám, míg veled ellenállhatok,
S ti ellenállhatatlan kicsi lányok,
Bocsássatok meg és... és várjatok!
Ha visszatérek, boldogulva, hon:
Új szépeket lássak aszfaltodon.

