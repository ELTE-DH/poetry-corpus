Nem vállalkoznak!

A tanítók nem vállalják a nemi felvilágosítást.

Nemrég pikáns kérdés merült fel,
S azóta szőnyegen forog:
Hogy némi felvilágosítást
Kapjanak-e kisasszonyok.

A közvélemény, az öreg már,
S szól: - Nékem ez nehéz dolog.
Vállalkozzék a tanítóság
Arra, mi szőnyegen forog.

S nyilatkozott a tanítóság:
- Szép az, mi szőnyegen forog.
De kell ehhez sok mindenféle
Jó élet és erős karok.

A gázsi kicsi, rosszul élünk,
Gyengék vagyunk, gyomrunk korog...
S a nagy, pikáns kérdés azóta
A szőnyegen tovább forog.

