Kuplé a gyermekek nemi felvilágosításáról

Előadja egy felsőbb leányiskolai növendék

Eddig igy is megvalék én
Mint naiv lányka, szépen, békén,
S bizony isten, hogy azt hittem:
Gólya szállit házhoz itten
Gyermekeket utánvéttel...
Míg ezelőtt néhány héttel
Majdnem kilelt a hideg:
Szavalta száz feminista -
Nem vagyunk még nemileg
Fölvilágositva!

Megdöbbenve vettem észre,
Mily blamázs ez én rám nézve
S mint szorgalmas kis lány, búsan
A tanár úrhoz fordultam:
„Ó tanár úr, jó tanár úr,
Mindig jóra felelek
Algebrábul, fizikábul
S egy talánynak nincs még nyitja:
Nem vagyok még nemileg
Fölvilágositva!”

A tanár úr megnéz engem:
„Ez nincs benne a tanrendben,
De neked elmagyarázom
Édes, kedves tanitványom”.
S megcirógat a tanár úr
- Ah, a keze oly meleg! -
Ismételten is hozzám nyúl...
Ily jó tanár milyen ritka:
Most leszek majd nemileg
Fölvilágositva!

S este átkarolt ő lágyan
A tanári zord szobában,
„Fölvilágositlak!” - mondta
S a lámpát elfújta nyomba',
A fölvilágositáshoz
A sötétség, ah minek?...
De a kérdés már világos,
És a szemem nyitva, nyitva -
Föl vagyok én némileg
Már világositva.

