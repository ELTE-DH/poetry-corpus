Árva Pál

Menni kellett Árva Pálnak,
Menni a csatába,
Hát búcsúzni Budapesttől
Elindult magába.
Megnézte a karóráját,
Éppen hét az óra:
Megyek a Váczi-utcába
Az esti korzóra,
Az esti korzóra.

Árva Pál szegény ki is ment
Az esti korzóra,
Maga körül nézett, bizony
Megnyúlt az ő orra.
Istenem, de fényes utca,
De sok finom dáma,
Én pediglen holnap reggel
Megyek a halálba,
Megyek a halálba.

Szíve szörnyen fájni kezdett,
Mert oly fiatal volt,
Oly kódus volt, a fejébe
Mennyi csalfa dal volt.
Egyszer csak jött szembe véle
Egy tündéri szőke,
Árva Pál tyhű de elámul...
És megállt előtte:

„Pardon, bocsánatot kérek,
Nagyságos asszonyka,
Holnap reggel a menettel
Kimegyek a frontra,
Egyetlenegy boldog óra
Az életem álma,
Óh, adjon egy édes csókot,
Isten is megáldja,
Isten is megáldja.”

Halkan sikított a dáma
S szól: „Fúj, szemtelenség!”
S végigméri hidegen, mint
Egy királyfi fenség.
Árva Pál kitárt karokkal
Ott maradt magába
És csak bámult és motyogta:
Megyek a csatába,
Megyek a csatába.

Kirakatok tündököltek
S nők, urak mint álom,
Árva Pállal nem törődött
Senki a világon,
Szeméből a könny kiszikkadt,
Mosolygott az árva,
Felsúgta a csillagoknak:
Megyek a csatába,
Megyek a csatába.

