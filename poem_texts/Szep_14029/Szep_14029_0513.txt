Szalvátor [2]

Az utcán idekint
Mit látok, mit látok:
Kiragasztották megint
A Szalvátor-plakátot.
Hogy zúg - hallga csak hallga -
A szomjas emberfalka
S csurgó nyállal dől be
A meleg vendéglőbe.
És ellep minden asztalt
S a nyájas és tapasztalt
Vendéglős sétál a heccben
Mint az oroszlánketrecben
A szelídítő.
Ó milyen üdítő
Lelkemnek ez a látvány,
Melyet csöndben, számat tátván
Az ablakon át nézek.
A forgalomtól részeg
Pincérek két kézzel tárják
München fekete nektárját
S a vendégek rögtön bedugják abba
Az édes, sűrű, sárga habba
Az orrukat. Szemük behunyják
És nyelik, nyelik, nyelik, el nem unják,
Fejük hátra ájult s a nyakon
Ádám-csutkájuk jár. Hallgatagon
Állok magamban kinn a járdán
A sörívó népet csöndesen áldván:
Ó emberek, boldogok legyetek,
Sört igyatok, perecet egyetek,
A bajuszról a habot nyaljátok,
Legyetek boldogok, halljátok?
S mondjátok: Ááá... s mondjátok: Prozit!
S mindent, ami a sörhöz tartozik.
Egy Zerkovitz-nótát is danoljatok,
Aztán fejetekkel összébb hajoljatok,
Valami jó viccet meséljetek
Egyáltalában boldogan éljetek,
A szerelemnek föl ne üljetek
Állásért és pénzért nősüljetek,
S álljatok a fotografus elé
Arátokkal mosolyogjatok belé.
Nézzétek meg a mozi-szkeccseket,
Szivarfajtákról beszélgessetek,
S ha zord az idő, mint Ázsiába,
Utazzatok le Abbáziába,
Ne olvassatok könyveket,
Ne hullassatok könnyeket,
Lelketekkel ne legyen dolgotok,
Mondom, legyetek mindig boldogok
Mint februárba,
Mikor beledugjátok az orrotok
A sörös pohárba.

