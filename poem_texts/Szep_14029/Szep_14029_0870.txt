Rézi története

Rézit szerette egy szegény zsidó legény:
Bámúlt rajongással hollóhaján, szemén.

A biró fia is szerette a Rézit:
Keblének ringását, vállának fehérit...

Rézi nem szerette a birónak fiát,
De szerette szivből szegény hű Mózsiját.

Mózsi vásárra ment a szomszéd faluba:
Országútján leste a birónak fia...

„Gyere hozzám, Rézi: Mózsi nem jön vissza:
Piros vérit barna országút beitta...”

Rámered a Rézi... csak nézi, csak nézi...
Száz kés szúrja szivét, úgy érzi, úgy érzi...

„Kend tette?!...” „Én tettem! Tudom nem szeretted:
Ne ólálkodjék hát szüntelen melletted!

Most már nem lesz, aki lesködjék utánam,
Nem lesz már szerető szivemnek utában...”

„Jól tette kend! Hiszen - én nem is szerettem!...
Kendé az én szivem, kendé az én lelkem!...

Jöjjön el estére: kiskapumba várom!”
„Eljövök, eljövök, rubintos virágom!...”

Reggelre, reggelre rácsos kis kapuba
Halva találtatott a birónak fia...

A sakternak kése volt szivébe mártva:
„Halál a sakterra, a Rézi apjára!”

Suttogott a falu: „A zsidók, a zsidók!...
Kellett a vér!... Üssük agyon mind a zsidót;...

...Üvöltött a falu: A zsidók! a zsidók!
S agyon akart ütni valamennyi zsidót!

Kendőt borit Rézi szétzilált hajára,
S felmegy a biróhoz, a faluházára.

„Nem apám a gyilkos és nem is a zsidók.
Minek is bántanák a sok szegény zsidót?

Minek is bántanák ártatlanul őket?...
Égő gyülöletből én öltem meg őtet!

Akit én szerettem, ki engem szeretett,
Megleste, megölte az országút mellett...

...Nekem megvallotta. Én meg odacsaltam,
Ott vártam éjféltájt kiskapumba halkan.

Kebelembe rejtém az apámnak kését,
S olvastam alatta a szivem verését...

Odajött... Átölelt... Néztem a kezére:
Rajta piroslott még szegény Mózsi vére...

Ott láttam előttem Mózsi véres arcát...
S megállitottam a szive dobogását!...

...Csukjatok engemet tömlöc setétjébe,
Setét tömlöcnek is a legfenekére!...

Ott hervadjak el, mint egy letépett rózsa!...
...Hejh, ha a világon szerelem nem vóna!...

