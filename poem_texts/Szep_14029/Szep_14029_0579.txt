Hetivers [22]

...És annyi balszerencse közt, s oly
Sok nézeteltérés után
Megérkezett a gyorsvonattal
Bpestre báró Burián.

S mint más ilynémű alkalomkor,
A lap megírja valahány:
„Uj fordulat: ma este megjött
Bpestre báró Burián.”

Kibontakozni jött a báró
Más vállalkozó úr hiján;
Bécsbül küldték: „Beszéljen vélök
Oh kedves báró Burián!”

S búsan töprengni kezd a nemzet
E szép kiküldetés mián:
Miért utazik e hazába,
Mi jogon, báró Burián?

Kikkel fürgén kísérleteznek
A válságban nap-nap után,
Mért egytől-egyig bécsi szerzet:
Galgóczy, Roszner, Burián?

Politikusban itt minálunk
Egyáltalában nincs hiány -
Mi a fenéért jön hát Pestre
Ujabban báró Burián?

A gondos Bécs e kényes ügyben
Valószínűleg fél talán,
Hogy máskép jár el majd egy honfi;
Nem úgy, mint báró Burián...

Hogy aki ismer, ért bennünket,
S velünk jár egy kálvárián, -
Érdekükben talál működni,
Nem úgy, mint báró Burián...

Oh, a magyar, az mind veszélyes,
Bécs-ellenes, kuruc, pogány
És szörnyű módon ritka közte
A finom báró Burián...

Kedves Bécs: már határozottan
Megmondta e hon, mit kíván -
S határozottan nem kívánta,
Hogy jöjjön báró Burián.

S a lap - mint szokta - írja ismét:
„Sok meddő tárgyalás után
Elutazott a gyorsvonattal
Bpestrül báró Burián.”

