Ön bérel...

Járok-kelek a nagykörúton
Mint született járó-kelő,
Hát nyakam bámészan nyújtom,
Egy tábla tűnik ott elő
S ájtatosan elemezek:
Ön bérel kidob ha fizet.

A kávéházba is betérek,
Megiszom ott a lapokat.
A szemem egy oldalra téved
S megint ily szókat tapogat.
Az első újságot letéve
Még elfogyasztok vagy tizet
Ön bérel kidob ha fizet.

És ezt látom naponta százszor
Az omnibusznak oldalán
S látom, ahogy vonul a házsor,
Plakátokon, házak falán.
S minden W. C.-ban kiragasztják
Láthatatlan sötét kezek:
Ön bérel kidob ha fizet.

Ez a dolog csöppet se rendes,
Szegény fejem folyton töröm,
És nem tudom, hogy mit jelent ez,
Mit bérel kidob fizet ön?
A paralizis fenyeget már,
Mi lett belőlem, ó mi lett -
Ön bérel kidob ha fizet.

Megrándul arcom minden izma.
Ahányszor írva látom ezt,
Ez a szigorú aforizma
Lépten-nyomon rémít, ijeszt,
És hajtom, hajtom öntudatlan,
Mint a szél hajtja a vizet:
Ön bérel kidob ha fizet...

