Nagy énekesnő Múzsa jöjj

Nagy énekesnő Múzsa jöjj
Míg a világ cigánykodik
S ordít fölöttem a magány
Jöjj diktálj ritka dalt nekem.

Jöjj május éj, ittas halál,
Gyermekség trombitája szólj
Július pázsit-gőze kelj
Jöjj szívet fojtó szerelem.

Robbanva vágynak vésze gyúlj
Lángold be bús országomat
És kergesd lángos füst között
Az égő testeket felém.

Jöjj emlék, távol lombjaid
Nyisd, add a halvány kék eget
Engedd szenvednem fájdalom
Egy névnek almaillatát.

Jöjj halk fülzúgás, csacska mák
Álmos tej, álmos por, szirup
Jöjj békés téboly, ájulat
Orchídeák túl illata.

Erdő sötét zöld csendje jöjj
Gyümölcsök éden ízei
Algás korallos óceán
Alkonyhon, indus bűvölet.

Jöjj évtelen híg végtelen
Benned lengjek mint vak madár
Szíván örök lélegzetet
Túl oxygénen, holdakon.

Emberkék kóros gyermekek
Boldogtalan testvéreim
Én tőletek meg-megszököm
Bocsássátok meg bűnömet.

