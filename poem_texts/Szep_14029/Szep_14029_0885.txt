Kecskeméthy Győző

vagy A budapesti óriási sikkasztás

Szegény Magyarország, de sajnállak téged,
Meg is hamisítják, el is lopják pénzed.
Kevesebb lesz evvel, de több lesz amavval,
Egyik is, másik is, mindakettő nagy baj.

Kecskeméthy Győző jól csinálta dolgát
Ellopta a sok pénzt s elvitte az irhát,
Mint Falkai László, ő nem levelezett
Ugy elszökött, azt sem mondta: befellegzett.

Adóhivatalnál volt ő hivatalnok
Hosszúra nyúlnak most miatta az arcok,
Őróla beszél most szegény s előkelő
Őróla beszél most minden járókelő.

Jövőt, becsületet ő szegre akasztott,
S a pénztárból egy félmilliót sikkasztott.
Hej, pedig lett volna szép jövője neki
Egész Budapesten nagy volt becsületi.

Évi fizetése csak ötszáz forint volt
S abból a kis pénzből éjjel-nappal lumpolt.
Jó idő óta már az adófizetők
Adójuk sikkasztó zsebébe fizeték.

Delet húznak épen Pestnek sok tornyába
Félmilliót pakolt úti táskájába.
„Áldjon meg az Isten ti bájos kaszirnők!
Viszem magammal a félmillió pengőt.”

Még ily sikkasztásra nem emlékszik senki
Mikor meghallotta, elbámult mindenki.
Amit a sok szegény véres verejtékkel
Összegyüjtött, azt mind ő sikkasztotta el.

Jaj de sok szegénynek vitték el párnáját
Hogy a sikkasztóknak tömjék meg tárcáját.
Nyögve dolgozik sok szegény ember s asszony,
Hogy a sikkasztó úr többet sikkaszthasson.

Még ilyen ügyesen nem sikkasztott senki,
Egész nyugodtan egy fiakkert bérelt ki
S a hivatalszolgát maga mellé vette
Budapestet Győző ravaszul rászedte.

Megállította egy üzletnél a kocsit
S a szolgát szivarért beküldte egy kicsit.
Míg a szolga bent volt, vasúthoz hajtatott
S a szép fővárosból szépen elrobogott.

Csinált a szökése oly iszonyú kravált,
Rikkancs „újság” helyett „friss süteményt” kiált.
A biciklisták is sikkasztót kergetnek,
De fütyül már Győző egész Budapestnek.

Szalad a sok sürgöny az egész világba
De nincs Kecskeméthy seholsem, hiába!
Ez is látta, az is - az ott, ez meg emitt
De mégse fogták el a gaz Kecskeméthyt.

Rendőrök az utcán lámpással járkálnak
Kecskeméthy úrra hátha rátalálnak.
Pár ártatlan urat mindjárt el is fogtak
De Kecskeméthyre még rá nem akadtak.

Legjobban búsulnak suszterek és szabók
Legjobban siratják ők a félmilliót.
Sok váltó és számla kiált fel az égre,
Halált kérve a gaz sikkasztó fejére.

Hiába keresik Kecskeméthy Győzőt,
Kijátszotta ő a tengersok üldözőt.
Nevetséges neki ez az egész hűhó
És Budapest sóhajt: szervusz félmillió!

